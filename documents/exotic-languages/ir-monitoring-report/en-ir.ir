RÉAMHRÁ
Ceann de na cúraimí atá leagtha ag Tithe an Oireachtais orm mar Choimisinéir Teanga ná faireachán a dhéanamh ar chur i bhfeidhm Acht na dTeangacha Oifigiúla.
Is cuid lárnach d'obair na hOifige é mar go dtugann sé deis dom réimse dualgas atá ar chomhlachtaí poiblí faoi Acht na dTeangacha Oifigiúla a iniúchadh as mo stuaim féin.
Roimh 2018, díríodh cuid mhaith d'obair faireacháin na hOifige ar scéimeanna teanga.
Bhí ciall leis an gcur chuige sin de bharr gurbh iad na scéimeanna teanga an phríomh- mheicníocht a bhí in úsáid sa reachtaíocht chun dualgas a leagan ar chomhlachtaí poiblí réimse seirbhísí a chur ar fáil i nGaeilge.
Bhí sé riachtanach, mar sin, iniúchadh rialta a dhéanamh ar an gcaoi a raibh ag éirí le comhlachtaí poiblí na gealltanais a bhí tugtha acu ina scéimeanna teanga a chur i bhfeidhm.
Tugadh cuntas fianaisebhunaithe sa Tráchtaireacht ar Chóras na Scéimeanna Teanga a d'fhoilsigh mé sa bhliain 2017, áfach, go bhfuil an córas sin fabhtach go hiomlán anois.
Léiríodh sa tráchtaireacht nach bhfuiltear ag cur le seirbhísí stáit trí Ghaeilge ar aon bhealach córasach ná cuimsitheach de thoradh chóras na scéimeanna teanga.
I bhfianaise an méid a léiríodh sa tráchtaireacht chinn mé an próiseas faireacháin a bhí á fheidhmiú ag an Oifig a athrú agus tuilleadh d'acmhainní na hOifige a dhíriú i dtreo réimsí eile faireacháin seachas a bheith dírithe go príomha ar chóras na scéimeanna teanga.
Ba chóir dom a mheabhrú nach gceadaítear dom ach faireachán a dhéanamh ar fhorálacha a bhaineann le hAcht na dTeangacha Oifigiúla.
Creidim go mba chóir aghaidh a thabhairt air seo agus Bille nua na dTeangacha Oifigiúla á achtú.
Fágann an staid reatha nach bhfuil ar mo chumas faireachán réamhghníomhach a dhéanamh ar chur i bhfeidhm aon fhorálacha a bhaineann le stádas ná le húsáid teanga oifigiúla atá in aon achtachán eile amhail an tAcht Oideachais, 1998, an tAcht um Pleanáil agus Forbairt, 2000 agus an tAcht Craolacháin, 2009.
Is i bhfoirm imscrúdaithe amháin is féidir liom aon neamh-chomhlíonadh a líomhnaítear a fhiosrú i láthair na huaire.
Is í seo an dara tuarascáil faireacháin a d'fhoilsigh Oifig an Choimisinéara Teanga ó bunaíodh í.
Tá gearrchuntas le fáil ar an obair faireacháin i dTuarascáil Bhliantúil na hOifige agus leanfar le heolas achomair a chur ar fáil ar an mbealach sin feasta.
Tugtar cuntas sa tuarascáil seo ar an obair a cuireadh i gcrích i leith na réimsí oibre seo a leanas a aithníodh mar thosaíochtaí faireacháin don bhliain 2019:
Cur i bhfeidhm moltaí imscrúduithe
Úsáid na dteangacha oifigiúla ar chomharthaíocht ag suíomhanna oidhreachta
Gealltanais teanga de chuid ceithre Bhord Oideachais agus Oiliúna
Úsáid na dteangacha oifigiúla ar chomharthaíocht in ollscoileanna faoi scáth Ollscoil na hÉireann
Suíomhanna gréasáin na n-údarás áitiúil
Gealltanais Ghaeltachta na n-údarás áitiúil
Gealltanais teanga Oifig na gCoimisinéirí Ioncaim
Moltaí imscrúduithe nár cuireadh i bhfeidhm
Déanfar suntas de, b'fhéidir, go bhfuil obair faireacháin fós ar bun ar mholtaí imscrúduithe a críochnaíodh roinnt mhaith blianta ó shin.
Is cúis mhór aiféala dom go háirithe nach bhfuil na moltaí uile curtha i bhfeidhm mar ba chóir ag an nGarda Síochána maidir le himscrúdú a rinneadh sa bhliain 2011.
Bhain an t-imscrúdú le cur i bhfeidhm forálacha i bhfo-alt 33(2) d'Acht an Gharda Síochána, a deir gur faoi Choimisinéir an Gharda Síochána, a mhéid is indéanta, a chinntiú gur comhaltaí den fhórsa atá líofa sa Ghaeilge a chuirtear ar dualgas i ndúiche ina bhfuil limistéar Gaeltachta.
Tá cur síos ar na hiarrachtaí a rinneadh an dualgas seo a chur ina luí ar an nGarda Síochána níos deireanaí sa tuarascáil.
Ag an tráth seo is cosúil go bhféadfadh sé gurb é an toradh a bheidh ar an easpa dul chun cinn seo ná tuarascáil ar an ábhar a leagan faoi bhráid Thithe an Oireachtais, de réir an dualgais atá leagtha orm, nuair nach gcuirtear moltaí atá in imscrúdú i bhfeidhm tar éis achar réasúnta ama.
Grádú ar chomhlíonadh
Mar threoir don phróiseas iniúchta baineann m'Oifig úsáid as critéir chomhlíonta shoiléire chun breithiúnas a dhéanamh ar ghrádú an chomhlíonta.
Is iad na gráid a dtagraítear dóibh sa tuarascáil seo ná:
Comhlíonadh go hiomlán
Comhlíonadh den chuid is mó
Comhlíonadh méid áirithe
Neamh-chomhlíonadh den chuid is mó
Neamh-chomhlíonadh go hiomlán
Admhálacha
Is mór agamsa, agus ag foireann m'Oifige, an comhoibriú a chuir comhlachtaí poiblí ar fáil dúinn agus muid i mbun fiosruithe agus iniúchtaí faireacháin le linn 2019.
Rónán Ó Domhnaill
An Coimisinéir Teanga Meitheamh 2020
IMSCRÚDUITHE
An Garda Síochána
Cúlra
Léiríodh in imscrúdú sa bhliain 2011 gur sháraigh an Garda Síochána Acht an Gharda Síochána, 2005.
An chúis atá leis an bhfionnachtain sin ná go raibh comhaltaí den Gharda Síochána nach raibh inniúil go leor sa Ghaeilge chun a chumasú dóibh í a úsáid go saoráideach.Sin le linn dóibh a bheith curtha ar stáisiún i ndúiche ina bhfuil limistéar Gaeltachta ar an Bhun Bheag / Doirí Beaga, [Gaoth Dobhair], Co. Dhún na nGall.
Moladh mar thoradh ar an imscrúdú ar an nGarda Síochána:
Go dtógfadh Coimisinéir an Gharda Síochána gach céim riachtanach le cinntiú gur Gardaí atá inniúil sa Ghaeilge a bheadh ar dualgas i stáisiúin Ghaeltachta.
Nach mbainfí leas as cinneadh ná as moltaí an imscrúdaithe mar leithscéal le laghdú nó maolú a dhéanamh ar sholáthar seirbhíse cuí póilíneachta don limistéar atá i gceist.
Go bhfeidhmeodh an Garda Síochána córas tástála teanga cuí chun líofacht Gaeilge comhaltaí a mheas tráth a mbeifí ag beartú iad a chur ar stáisiún i ndúiche ina bhfuil limistéar Gaeltachta, agus
Go scrúdódh an Garda Síochána an raibh impleachtaí ag cinneadh an imscrúdaithe seo ó thaobh na ndúichí ar fad de chuid an Gharda Síochána ina bhfuil limistéir Ghaeltachta agus, má bhí, go rachfaí i ngleic leo sin le géilliúlacht do na dualgais reachtúla teanga a chinntiú.
An próiseas faireacháin
Bhí na scórtha teagmhálacha idir m'Oifig agus an Garda Síochána ó aimsir an imscrúdaithe.
Bhí níos mó cumarsáide leis go deimhin ná le haon chomhlacht poiblí eile i gcomhthéacs cur i bhfeidhm moltaí imscrúdaithe.
Is trua liom nach bhfuil toradh níos fearr le feiceáil ar na hiarrachtaí sin.
Bhí cruinniú agam féin leis an gCoimisinéir Drew Harris ar an 25 Márta 2019, agus sheol mé litir chuige ar an 15 Aibreán 2019, ag tabhairt achoimre ar an gcruinniú sin agus ag leagan amach na mbeart a bhí de dhíth chun an cás seo a thabhairt chun críche.
Ocht mbeart san iomlán a áiríodh sa cháipéis sin.
Cuireadh in iúl don Oifig ar an 25 Meitheamh 2019 go raibh cáipéis chuimsitheach mar fhreagra ar litir an Choimisinéara Teanga curtha faoi bhráid lucht bainistíochta an Gharda Síochána.
Cuireadh nóta chuig an nGarda Síochána ar an 11 Iúil ag fiosrú cathain a bheadh an freagra againn.
Eisíodh meabhrachán ar an 2 Meán Fómhair nuair nach raibh aon fhreagra faighte.
Ar an 3 Meán Fómhair 2019 tháinig admháil ag glacadh leithscéil as an moill agus ag tabhairt le fios go raibh Oifig um Acmhainní Daonna agus Forbairt Daoine an Gharda Síochána ar an eolas faoin bpráinn a bhain leis agus go gcuirfí an freagra ar fáil go luath maidir leis na bearta ar fad a pléadh ag an gcruinniú leis an gCoimisinéir Harris ar an 25 Márta 2019.
Eisíodh ríomhphost chuig an nGarda Síochána ar an 20 Meán Fómhair 2019 ag tabhairt le fios go raibh nach mór sé mhí caite ó bhí an cruinniú ann ar an 25 Márta 2019, agus an Oifig fós ag fanacht ar fhreagra ón nGarda Síochána ar an ábhar.
Míníodh gurbh ábhar imní nár chosúil go raibh aon dul chun cinn á dhéanamh ar an ábhar seo agus go raibh machnamh á dhéanamh ar na chéad chéimeanna eile ba ghá a ghlacadh sa chás in éagmais freagra críochnúil ón nGarda Síochána.
Bhí roinnt mhaith teagmhálacha idir m'Oifig agus Oifig Choimisinéir an Gharda Síochána ina dhiaidh sin inar meabhraíodh go gcaithfinn tuarascáil a chur faoi bhráid Thithe an Oireachtais ar an ábhar seo mura léireofaí dul chun cinn ar mholtaí an imscrúdaithe.
Tháinig freagra ón nGarda Síochána le tuairisc cothrom le dáta ar an 5 Samhain 2019.
Sa litir sin cuireadh in iúl go gcuimseofaí na hoibleagáidí tábhachtacha atá ar an nGarda Síochána chun a sheirbhísí a sholáthar trí Ghaeilge ina gclár athraithe leanúnaigh.
Dúradh freisin go raibh Plean Straitéiseach don Lucht Saothair á dhréachtú faoi láthair don tréimhse ó 2020 go 2022 agus go gcuirfí seirbhís trí Ghaeilge atá oiriúnach don fheidhm san áireamh sa Phlean Straitéiseach seo.
Tugadh le fios sa litir go gcinnteodh Rannóg Acmhainní Daonna agus Forbartha Daoine an Gharda Síochána go gcuirfí an t-éileamh ar sheirbhísí a sholáthar trí Ghaeilge san áireamh i ngach comórtas inmheánach ardaithe céime agus cliathánach amach anseo agus go leanfaí le hoiliúnaithe a earcú a bhfuil Gaeilge acu nuair a bheidh comórtais ar siúl amach anseo.
Rinne m'Oifig scrúdú ar an tuairisc a cuireadh ar fáil, agus cuireadh i gcomparáid í leis na bearta a bhí iarrtha i mo litir dar dáta an 15 Aibreán 2019.
Cé go raibh freagra tugtha ar na bearta a bhí iarrtha i mo litir, bhí an easpa gnímh soiléir.
I bhformhór na gcásanna is easpa sprioc-ama nó doiléireacht nó tuiscintí coinníollacha a bhí le brath.
Ar an 22 Samhain 2019 lorgaíodh soiléiriú ón nGarda Síochána i dtaobh líon seachas céatadán na nGardaí a bhfuil Gaeilge ar a dtoil acu sna stáisiúin Ghaeltachta. Eisíodh meabhrúchán ar an ábhar ar an 12 Nollaig.
In ainneoin admháil a bheith faighte ar an dá ríomhphost sin, ní raibh aon fhreagra faighte faoi dheireadh mhí Aibreáin 2020.
Freagra
Lorg an Oifig seo breis eolais agus soiléirithe an athuair ón nGarda Síochána ag tús mhí na Bealtaine i mbliana.
Lorgaíomar eolas maidir le haon dul chun cinn a bhí déanta i dtaobh cúrsaí measúnaithe, arduithe céime chuig stáisiúin Ghaeltachta do chomhaltaí den Gharda Síochána, anailís ar chomhaltaí le Gaeilge agus gan Ghaeilge i stáisiúin Ghaeltachta atá ag dul ar scor, socruithe maidir le Gardaí le Gaeilge a thagann tríd an bpainéal earcaíochta agus prótacal maidir le haonaid speisialta.
Cuireadh freagra ar an tuairisc ar fáil ar an 10 Meitheamh.
Ní mór dom ag an tráth seo cíoradh iomlán a dhéanamh ar litir an Gharda Síochána a cuireadh faoi mo bhráid, ach níl an dul chun cinn a mbeifí ag súil leis déanta faoin tráth seo.
Ba léir ón eolas a cuireadh ar fáil go bhfuil líon na nGardaí le Gaeilge atá ar dualgas i stáisiúin atá lonnaithe i ndúiche ina bhfuil limistéar Gaeltachta ardaithe ó 47 go 51 sa tréimhse ó rinneadh an t-imscrúdú.
Sin ardú de cheathrar ó rinneadh moltaí an imscrúdaithe in 2011.
Tá líon na nGardaí atá ar dualgas sna stáisiúin i gceantair Ghaeltachta íslithe ó 114 go 98 sa tréimhse chéanna.
Príomhfhionnachtain
Is bocht an scéal é nach bhfuil moltaí uile an imscrúdaithe a rinneadh sa bhliain 2011 curtha i bhfeidhm.
D'fhéadfadh sé gurb é an toradh a bheidh ar an easpa dul chun cinn seo ná go mbeadh tuarascáil ar an ábhar le leagan faoi bhráid Thithe an Oireachtais.
Tá dualgas orm é sin a dhéanamh sa chás go measaim nach gcuirtear moltaí imscrúdaithe i bhfeidhm go cuí laistigh d'achar réasúnta ama.
Ba dheacair d'aon duine a rá nach bhfuil achar réasúnta ama caite faoin tráth seo.
Tús teagmhála: 9 Samhain 2012
Teagmháil is déanaí: 10 Meitheamh 2020
An Roinn Oideachais agus Scileanna
Rinne mé imscrúdú sa bhliain 2017 a raibh tábhacht ar leith leis i dtaca leis an oideachas trí Ghaeilge.
Aithnítear ról lárnach an oideachais lán-Ghaeilge sa “Ráiteas i Leith na Gaeilge 2006” agus sa “Straitéis 20 Bliain don Ghaeilge 2010-2030”.
Tá an cur chuige sin le feiceáil sna dualgais agus sna cuspóirí maidir leis an nGaeilge san Acht Oideachais, 1998, mar shampla go dtabharfaí aird ar rogha tuismitheoirí maidir le riachtanais teanga agus chultúrtha daltaí a chur chun cinn.
Léiríodh san imscrúdú a rinne mé gur sáraíodh forálacha den Acht céanna, an tAcht Oideachais, 1998.
Níor áiríodh cuspóirí teanga an Achta go cuí sa phróiseas a bhain le ceapadh pátrúin do bhunscoil nua a bhí le bunú i gceantar pleanála scoile Dhroim Chonrach/Marino/Bhaile Átha Cliath 1.
Moladh san imscrúdú:
go ndéanfadh an Roinn Oideachais agus Scileanna athscrúdú ar an éileamh ar oideachas il-sainchreidmheach trí Ghaeilge i gceantar pleanála scoile Dhroim Chonrach/Marino/Bhaile Átha Cliath 1; agus
go gcloífí feasta leis na dualgais reachtúla teanga sa phróiseas trína mbronntar pátrúnacht.
B'údar sásaimh dom é nuair a d'fhógair an tAire Oideachais agus Scileanna ar an 31 Deireadh Fómhair 2018 gur scoil lán-Ghaeilge a bheadh sa scoil nua a bhí le bunú i gceantar pleanála scoile Dhroim Chonrach/Marino/Bhaile Átha Cliath 1.
Leanadh den phlé maidir leis an dara moladh a luaitear thuas a bhaineann leis an bpróiseas pátrúnachta agus d'fhógair an tAire torthaí phróiseas pátrúnachta 2019 i dtreo dheireadh mhí Feabhra 2019.
Níor léir dom gur bronnadh na pátrúnachtaí i gcomhréir leis na moltaí a bhí déanta ag an Roinn mar fhreagra ar an imscrúdú.
Thug mé suntas go háirithe don mhéid seo a leanas:
Fiú agus na scoileanna nua a fógraíodh san áireamh, bheadh dhá cheantar as an dá cheann déag ann nach mbeadh aon soláthar don Ghaelscolaíocht iontu.
Chonacthas dom gur laige a bhí sa phróiseas nár cuireadh aon eolas ar fáil sna tuarascálacha aonaracha maidir le hacmhainn na scoileanna lán-Ghaeilge a bhí ag feidhmiú sa cheantar freastal ar an éileamh breise.
Ní dhearnadh aon chíoradh ar an éiteas a bhí sna ceantair sin ach oiread.
Ba léir go raibh athrú curtha ag an Roinn ar na moltaí a cuireadh faoi mo bhráid i mí na Nollag 2017 agus i mí Aibreáin 2018:
Athbhreithniú a dhéanamh ar an bpróiseas pátrúnachta maidir le léirithe tuismitheoirí ar an nGaeloideachas mar rogha trí aird sa bhreis a thabhairt ar chomhréireacht.
D'fhéadfadh sé go mb'fhéidir Gaelscoil agus scoil Bhéarla a sholáthar laistigh de limistéar pleanála scoileanna amháin, mar shampla d'fhéadfaí scoil 24 seomra a sholáthar mar scoil 8 seomra ranga agus scoil ar leith 16 sheomra ranga.
Thiocfadh réiteach roinnte mar seo i gceist dá mbainfeadh roghanna pátrúnachta le haghaidh Gaelscoile comhréir faoi leith amach de na roghanna a léiríodh.
Cé nár tugadh slat tomhais, tugadh sampla den toradh a bheadh air dá socrófaí ar 35%.
Mheas mé ag an am gur cur chuige stuama a bhí á ghlacadh ag an Roinn sa mhéid is go raibh modheolaíocht á moladh a chonacthas dom a d'fhreastalódh ar mhianta tuismitheoirí don oideachas lán-Ghaeilge, fiú nuair nár bhain an rogha sin an líon ab airde iarratas amach sa phróiseas pátrúnachta.
Thug an Roinn le fios go raibh athrú tagtha ar an dearcadh ó shin toisc nach raibh aon scoil 24 seomra le bunú idir 2019 agus 2022 agus nár thug toradh an bhunphróisis pátrúnachta leibhéal dearbhaithe leordhóthanach go mbeadh éileamh ann ar scoil lán-Ghaeilge inmharthana 8 seomra ranga.
Rinne an Roinn cur síos ar an bpróiseas comhairliúcháin a bhí curtha i bhfeidhm aici agus leag sí amach an Plean Tionscadail a d'eascair as an gcomhairliúchán sin, lenar áiríodh:
Scrúdófaí arbh fhéidir aguisín a chur leis an bpolasaí reatha maidir le bunú scoileanna nua.
I gcás scoileanna atá le bunú le linn na tréimhse 2020-2022, dhéanfaí an soláthar lán-Ghaeilge atá sa cheantar cheana a iniúchadh.
Sa chás nach raibh aon soláthar trí Gaeilge sa cheantar dhéanfaí réamhchinneadh gurbh í an Ghaeilge teanga theagaisc na scoile seachas mura mbeadh sin oiriúnach nó riachtanach.
I gcásanna eile leanfaí ar aghaidh ag cinneadh theanga an teagaisc tar éis próiseas pátrúnachta.
Scrúdófaí arbh fhéidir aguisín a chur leis an bpolasaí i gcás ceantair a bhfuil roinnt scoileanna nua le bunú iontu sa tréimhse 2019-2022.
Dhéanfaí cinneadh roimh ré go mbeadh ceann amháin ar a laghad de na scoileanna sin ina scoil lán-Ghaeilge mura mbeadh cúinse áitiúil áirithe ann nach mbeadh sin oiriúnach nó riachtanach.
Dá mbeadh ceann de na 26 bunscoil atá le bunú sa tréimhse 2019-2022 le méadú ina scoil 24 seomra, bunaithe ar athbhreithniú déimeagrafach, go ndéanfaí iniúchadh ar bhonn píolótach féachaint arbh fhéidir an scoil sin a sheachadadh mar scoil 16 sheomra ranga agus scoil 8 seomra ranga, agus cuid de na háiseanna á gcomhroinnt eatarthu, sa chás go gceadódh dálaí suímh a leithéid.
Bhí sé ar cheann de na moltaí is suntasaí ag an Roinn sa litir seo go ndéanfaí réamhchinneadh gurb í an Ghaeilge a bheadh mar theanga theagaisc i scoil nua a bheartófaí i gceantar pleanála scoile nárbh ann d'aon soláthar don oideachas lán-Ghaeilge.
Ghlac mé leis go raibh fiúntas sa mholadh sin cé go raibh díomá orm leis an gcúlú a chonacthas dom a bhí déanta ón moladh a cuireadh faoi mo bhráid cheana ar an ábhar.
Bhí cruinniú agam leis an Roinn Oideachais agus Scileanna i mí Iúil 2019 maidir le cur i bhfeidhm mholtaí an imscrúdaithe.
Ainneoin go raibh de chuspóir ag na hathruithe soláthar níos fearr a dhéanamh don oideachas lán-Ghaeilge, nocht mé an tuairim go raibh sé tábhachtach go ndéanfaí cúram cinnte de sholáthar an oideachais lán-Ghaeilge.
Bhainfeadh seo go speisialta le cúinsí agus ceantair ina léireofaí éileamh dóthanach ar a leithéid le linn an phróisis phátrúnachta ach gan í a bheith ar rogha an mhóraimh.
Tá dóchas agam go mbeidh tionchar dearfach ag obair na Roinne, a rinneadh mar thoradh ar an imscrúdú, ar sholáthar an oideachais lán-Ghaeilge sa tír.
Tús teagmhála: 26 Deireadh Fómhair 2017 Teagmháil is déanaí: 8 Samhain 2019
An Roinn Cumarsáide, Fuinnimh agus Acmhainní Nádúrtha (Eircode)
Cúlra
Is imscrúdú thar a bheith suntasach a bhí san imscrúdú seo faoin úsáid a bhain an córas Eircode as logainmneacha agus ainmneacha agus sloinnte daoine.
Go deimhin, fuair an Oifig seo níos mó gearán ar an ábhar seo as féin ná aon ábhar aonair eile riamh ó bunaíodh an Oifig.
Sháraigh an Roinn Cumarsáide, Fuinnimh agus Acmhainní Nádúrtha an dualgas reachtúil teanga maidir le cur i bhfeidhm a scéime teanga chomh fada is a bhaineann sé le logainmneacha Gaeltachta.
Is mar seo a leanas atá an mhír sin den scéim:
Logainmneacha Gaeltachta
Tá na socrúcháin riachtanacha curtha in áit ag an Roinn le cinntiú go n-úsáidfear logainmneacha oifigiúla na gceantar Gaeltachta mar atá fógraithe ag an Aire in Ordú na Logainmneacha Gaeltachta 2005 mar réamhshocrú do chuspóirí corparáideacha, lena n-áirítear, mar is cuí, cuspóirí reachtúla, corparáideacha agus staidrimh.
Tá an dualgas reachtúil ar an Roinn Cumarsáide, Fuinnimh agus Acmhainní Nádúrtha sa chás seo agus ní Eircode féin, ná an Post, a dháil na héirchóid, mar gurb í an Roinn atá freagrach as an gconradh don chóras a bhronnadh agus a stiúradh.
Ainneoin a mhínádúrtha is a bhí sé go raibh comhlacht stáit ag úsáid logainmneacha Béarla do sheoltaí daoine atá taobh amuigh den Ghaeltacht ach ar mian leo go n-úsáidfí an logainm Gaeilge, ní raibh sárú reachtaíochta ann.
Sampla eile é seo den easpa cosanta ar bhunchearta teanga in Acht na dTeangacha Oifigiúla.
Is amhlaidh a bhí an scéal ó thaobh aistriúchán a rinneadh ar ainmneacha daoine óna dteanga dhúchais, Gaeilge, go Béarla.
Dúirt mé ag an am gur “buncheart céannacht duine a bheith aitheanta ina rogha teanga oifigiúla i ngnóthaí an Stáit”.
Moltaí
Go gcinnteofaí feasta go dtabharfar aird chuí ar ghealltanais scéime teanga nuair atá conradh á aontú ag an Roinn le tríú páirtí do sheachadadh seirbhísí.
Go ndéanfaí aon chonradh eile a bhí idir lámha ag an Roinn ag an am a scrúdú d'fhonn a fhiosrú an raibh impleachtaí ag an bhfionnachtain seo d'aon chonradh eile.
Go gcuirfí tuarascáil faoi bhráid na hOifige faoin 12 Feabhra 2016 ag tabhairt léargas cuimsitheach i dtaca le stádas géilliúlachta na gconarthaí eile don ghealltanas reachtúil scéime i dtaca le logainmneacha Gaeltachta.
Go gcuirfí tuarascáil chuimsitheach faoi bhráid na hOifige faoin 30 Meitheamh 2016 i dtaca leis an dul chun cinn a bhí déanta leis an uasdátú ar an mbunachar sonraí ar a bhfuil Eircode ag brath, ag áireamh anailís ar aon bhearna idir úsáid logainmneacha Gaeltachta in GeoDirectory an Phoist (APG).
An próiseas faireacháin
Cuireadh tús leis an bpróiseas faireacháin ar chur i bhfeidhm mholtaí an imscrúdaithe le linn na bliana 2016.
Bhí iliomad teagmhálacha idir m'Oifig agus oifigigh na Roinne Cumarsáide ón uair sin i leith.
Mheabhraigh mé don Roinn i mí Aibreáin 2019 gur chóir gur i nGaeilge amháin a bheadh na logainmneacha ábhartha Gaeltachta ar an gcóras Eircode chun go dtabharfaí feidhm chruinn do ghealltanas na scéime agus moltaí an imscrúdaithe.
Cuireadh in iúl don Roinn go raibh gearáin fós á bhfáil ag m'Oifig ó dhaoine den phobal go bhfuil a gcuid seoltaí á n-úsáid ag comhlachtaí príobháideacha i mBéarla i gcónaí.
Ní hé seo atá uathu ach tá an scéal amhlaidh de thoradh úsáid an chórais Eircode toisc nach bhfuil seoltaí Gaeltachta ar an gcóras sin i nGaeilge amháin.
Ag cruinniú i ndeireadh mhí na Bealtaine dearbhaíodh léirmhíniú na hOifige ar an bhforáil reachtúil, is é sin gur chóir gur i nGaeilge amháin a bheadh na logainmneacha Gaeltachta ábhartha ar an gcóras Eircode.
Iarradh freagra críochnúil laistigh de 30 lá.
Fuair mé freagra dar dáta an 24 Meitheamh 2019, ag tabhairt le fios go raibh an Roinn tar éis scríobh chuig an bPost, ar leo cearta IP na seoltaí go léir a úsáidtear sa chóras Eircode (is é sin an seoladh uimhriúil a úsáidtear mar phrótacal idirlín do gach seoladh), ag iarraidh orthu a mbunachar sonraí seoltaí a leasú ionas gur i nGaeilge amháin a bheadh gach logainm ábhartha Gaeltachta.
Dearbhaíodh, mar a bhí ráite cheana, gur ón mbunachar sonraí GeoDirectory agus uaidh sin amháin a thagann gach seoladh a sholáthraítear sa chóras Eircode.
Tá an bunachar sonraí sin á chur ar fáil faoi cheadúnas ag GeoDirectory an Phoist (APG) do Capita.
Is comhfhiontar de chuid an Phoist agus Shuirbhéireacht Ordanáis Éireann é APG.
I mí na Samhna 2019 dhearbhaigh an Post nach bhféadfaí an leagan Béarla de sheoltaí Gaeltachta a bhaint dá mbunachar sonraí mar go dteastaíonn sé le cruinnseachadadh litreacha a chinntiú.
An chúis atá leis sin, a dúradh, ná go n-úsáideann lear maith daoine seoltaí Béarla sa Ghaeltacht.
Dúirt an Post go bhfuil dualgas reachtúil orthu faoi ComReg cloí le spriocanna áirithe seachadta agus go mbeadh sé sin dodhéanta gan an leagan Béarla de na seoltaí a bheith sa bhunachar acu.
Tugadh le fios go bhféadfadh sé amach anseo go mbeadh giuirléid láimhe ag fir agus mná poist a d'fhéadfadh a bheith ina cúnamh le seoltaí a aithint.
Thug an Roinn le fios chomh maith go raibh cúrsaí ag bogadh ar aghaidh go mall leis an uasdátú ar an mbunachar sonraí ar a bhfuil an córas Eircode ag brath, ag áireamh anailís ar aon bhearna idir úsáid logainmneacha Gaeltachta in APG.
Mhaígh an Roinn i mí na Samhna 2019 gur cuid de cheist níos leithne a bhí anseo, is é sin nach bhfuil aon fhoirm ná leagan dlíthiúil de sheoltaí ann in Éirinn agus go bhfuil éagsúlacht mhór sa leagan a úsáidtear le haghaidh seoltaí Béarla agus Gaeilge araon.
Dúradh gurb é an toradh atá air sin ná go bhfuil 35% de na hionaid réadmhaoine sa tír nach bhfuil seoladh uathúil acu.
Míníodh chomh maith nár mhór don seoladh i mbunachar sonraí Eircode a bheith ag teacht leis an seoladh i mbunachar sonraí an Phoist.
D'fhéadfadh deacrachtaí suntasacha seachadta poist chuig na custaiméirí sin a bheith ann dá mbeadh na seoltaí difriúil lena chéile.
Dúradh nach bhfuil de rogha ag Eircode, dá bhrí sin, na seoltaí i mbunachar sonraí Eircode a athrú go haontaobhach gan tagairt do bhunachar sonraí an Phoist.
Glacann an Roinn leis go gcuimsíonn gealltanas na Roinne ina scéim teanga Capita - an comhlacht atá freagrach as Eircode a sholáthar - a bheith ag cur éirchóid nua ar fáil do cheantair Ghaeltachta uair sa ráithe agus gan ach an seoladh Gaeilge in úsáid.
Dúradh go gcuimsíonn sé an uirlis ghréasáin Eircode/Aimsitheoir, áit a dtiocfaidh an leagan Gaeilge den seoladh aníos mar réamhshocrú nuair a chuardaítear logainmneacha Gaeltachta de réir seoladh nó éirchóid.
Bheimis ag súil leis gurbh é an leagan Gaeilge amháin a bheadh in úsáid chun na críocha “cuspóirí reachtúla, corparáideacha agus staidrimh” in aon chás ina raibh ordú logainm déanta ag an Aire.
Tugadh le fios go bhfuil suíomh gréasáin Eircode agus suíomh gréasáin Aimsitheoir Eircode le fáil i nGaeilge.
Dúirt an Roinn go raibh sí sásta go raibh sí ag cloí le riachtanais a scéime teanga agus go bhfuil sí ag comhlíonadh na bhforálacha in Acht na dTeangacha Oifigiúla a bhaineann le horduithe logainmneacha.
Is léir dom go bhfuil iarracht mhacánta déanta ag an Roinn Cumarsáide, Fuinnimh agus Acmhainní Nádúrtha teacht ar réiteach sa chás seo trí iarracht iachall a chur ar an bPost a bhunachar sonraí seoltaí a leasú ionas gur i nGaeilge amháin a bheadh gach logainm Gaeltachta ábhartha.
Níor éirigh leis na hiarrachtaí sin, áfach.
Dá thoradh seo ar fad tá logainmneacha Gaeltachta i mBéarla fós á n-úsáid ag Eircode.
Léirigh an t-imscrúdú gur ar an Roinn Cumarsáide, Fuinnimh agus Acmhainní Nádúrtha atá an fhreagracht ina leith seo i ndeireadh na dála.
Tús teagmhála: 11 Feabhra 2016
Teagmháil is déanaí: 27 Samhain 2019
IMSCRÚDUITHE 2018
An Roinn Talmhaíochta, Bia agus Mara
Léirigh imscrúdú gur sháraigh an Roinn Talmhaíochta, Bia agus Mara dualgas reachtúil teanga trí phoist a fhógairt mar oibrithe ginearálta d'ionaid dá cuid sa Ghaeltacht, i Ros an Mhíl agus i nDaingean Uí Chúis, gan inniúlacht sa Ghaeilge a shonrú mar riachtanas i dtaca leis na poist.
Príomh-mholadh an imscrúdaithe
Sa tuarascáil imscrúdaithe, mhol mé go mbeadh inniúlacht sa Ghaeilge ina cáilíocht riachtanach d'aon phost de chuid na Roinne a bheadh lonnaithe in oifigí nó in ionaid na Roinne sa Ghaeltacht agus go mbeadh aon tástáil a dhéanfaí ar chumas iarrthóirí sa Ghaeilge bunaithe ar chreat tástála teanga.
An obair iniúchta
I mí an Mheithimh 2018 chuir an Roinn in iúl go mbainfeadh ceanglais maidir le comhionannas don Ghaeilge agus don Bhéarla araon le gach comórtas lena mbeadh post lonnaithe in oifig Gaeltachta i gceist agus go ndéanfadh an Roinn gach uile iarracht le cinntiú go mbeadh cumas sa Ghaeilge ag gach earcach in oifigí sa Ghaeltacht as seo amach.
Chomh maith leis sin, rinne an Roinn teagmháil le hOllscoil Mhá Nuad faoi chreat tástála teanga Theastas Eorpach na Gaeilge (TEG).
D'aontaigh Ollscoil Mhá Nuad seirbhís tástála ar inniúlacht sa Ghaeilge a chur ar fáil don Roinn de réir mar is gá.
Príomhfhionnachtain
Tar éis dúinn faireachán a dhéanamh ar chomhlíonadh mholtaí an imscrúdaithe tá mé sásta go bhfuil socruithe déanta ag an Roinn chun dul i ngleic leis an sárú reachtaíochta.
Ghlac an Roinn leis go raibh dualgas uirthi riachtanas teanga a chur le poist den chineál seo agus sa bhreis air sin go ndéanfar tástáil ar inniúlacht Gaeilge iarrthóirí ar phoist sa Ghaeltacht feasta.
Tús teagmhála: 9 Aibreán 2018
Teagmháil is déanaí: 20 Meitheamh 2018
Iarnród Éireann
Léirigh imscrúdú ar Iarnród Éireann nach raibh córais oiriúnacha ná dhóthanacha i bhfeidhm aige chun a chinntiú go gcloítear leis na dualgais reachtúla faoi Acht na dTeangacha Oifigiúla, 2003 agus faoin Acht Iompair, 1950, maidir le húsáid teangacha oifigiúla ar chomharthaí.
Áiríodh úsáid na síntí fada ar chomharthaí áirithinte leictreonacha san imscrúdú.
Príomh-mholtaí an imscrúdaithe
Rinne mé sé mholadh sa tuarascáil imscrúdaithe, ina measc go gceartófaí na comharthaí ab ábhar don imscrúdú taobh istigh de thrí mhí.
Mhol mé go gcuirfí córais, beartais agus treoirlínte cuí in áit chun a chinntiú go dtagann na comharthaí a chuireann Iarnród Éireann in airde leis an reachtaíocht.
An obair iniúchta
Tá faireachán rialta á dhéanamh againn ar chomhlíonadh mholtaí an imscrúdaithe seo agus muid i mbun cumarsáid rialta leis an eagraíocht.
In ainneoin go bhfuil roinnt de mholtaí an imscrúdaithe curtha i gcrích go sásúil is cúis díomá dúinn nach bhfuil síntí fada á léiriú go cruinn ar chomharthaí áirithinte leictreonacha go fóill. Is ábhar é seo a bhfuiltear go fóill i mbun plé le hIarnród Éireann ina leith.
Deir Iarnród Éireann go gceartófar seo ach níl sin tarlaithe ina iomláine fós.
Bhí cruinniú ag m'oifigigh le hoifigigh ó Iarnród Éireann i mí Eanáir 2019 agus mí ina dhiaidh sin tugadh gealltanas dúinn go mbeadh úsáid na síntí fada ar fáil ar chomharthaí áirithinte suíocháin faoin 31 Iúil 2019.
Is cúis díomá dom nár baineadh amach an sprioc sin.
I mí Lúnasa 2019 thug Iarnród Éireann le fios go raibh obair ar bun aige ar an gcóras áirithinte suíocháin agus go raibh tástáil le déanamh i mí Mheán Fómhair ar an bpaiste bogearra riachtanach chun comhtháthú leis an gcóras nua.
I mí na Samhna 2019 gheall Iarnród Éireann go ndéanfaí athbhreithniú iomlán ar na comharthaí a áiríodh san imscrúdú agus i mí na Nollag 2019 tugadh le fios go raibh sé ag obair ar an tsaincheist seo a phlé agus go raibh tástáil déanta air le roinnt míonna anuas.
Dúradh go raibh sé dóchasach gur féidir leis an fhadhb seo a réiteach go luath san athbhliain.
Is cúis imní nach bhfuil sé dearbhaithe ag Iarnród Éireann go bhfuil na socruithe cuí déanta go fóill chun a chinntiú go léirítear na síntí fada go cruinn ar na comharthaí áirithinte.
Bhí sé ar cheann de na moltaí sa Tuarascáil Imscrúdaithe go mbeadh na socruithe chuige seo curtha i gcrích laistigh de thrí mhí ó dháta eisiúna na Tuarascála, is é sin faoin 23 Samhain 2018.
In iarracht dheireanach féachaint an raibh aon chonair i dtreo chomhlíonadh na moltaí, socraíodh cruinniú i mí Feabhra 2020 idir mise, an Príomhfheidhmeannach agus Bainisteoir Corparáideach an chomhlachta le go bhféadfaí cur i bhfeidhm na moltaí a phlé.
Príomhfhionnachtain
Tugadh le fios ag an gcruinniú sin go bhfuil an córas atá in úsáid ag Iarnród Éireann in ann glacadh le síntí fada ar litreacha beaga faoi láthair agus go dtabharfar isteach uasdátú a fhágfaidh go mbeidh an córas in ann glacadh le síntí fada ar cheannlitreacha agus le huaschamóga ar na comharthaí áirithinte.
Níl uasdátú faighte ag m'Oifig go dtí seo ag dearbhú go bhfuil sé seo curtha i bhfeidhm.
Tús teagmhála: 23 Samhain 2018 Teagmháil is déanaí: 3 Márta 2020
An Roinn Tithíochta, Pleanála agus Rialtais Áitiúil
Léirigh imscrúdú gur sháraigh an Roinn Tithíochta, Pleanála agus Rialtais Áitiúil dhá dhualgas reachtúla teanga nuair a foilsíodh an Creat Náisiúnta Pleanála i mBéarla amháin ar dtús agus nuair a seoladh suíomh gréasáin gaolmhar i mBéarla amháin chomh maith.
Príomh-mholadh an imscrúdaithe
Rinne mé sé mholadh sa tuarascáil imscrúdaithe, ina measc gur gá don Roinn fógra ceithre seachtaine a thabhairt do m'Oifig roimh an dáta beartaithe foilsithe i gcás aon doiciméad lena mbaineann an gealltanas ábhartha scéime.
Mairfidh an riachtanas sin ar feadh trí bliana ón dáta ar eisíodh an tuarascáil imscrúdaithe.
An obair iniúchta
Chuir an Roinn in iúl do m'Oifig mí na Nollag 2018 go raibh sé de rún ag an Roinn ‘Doiciméad Comhairliúcháin' a fhoilsiú i mí na Nollag.
Maidir leis an suíomh gréasáin - www.npf.ie - tugadh le fios go raibh ardchéim bainte amach san obair a bhí á déanamh chun an t-ábhar statach ar an suíomh a chur ar fáil i nGaeilge agus i mBéarla araon agus go raibh sí ag súil go gcríochnófaí an obair sin go luath.
Anuas air sin, tugadh le fios gur eisíodh nóta faisnéise i mí Mheán Fómhair chuig an bhfoireann ar fad sa Roinn ag meabhrú na n-oibleagáidí Gaeilge atá ar an Roinn do bhaill foirne.
Díreach roimh Nollaig 2018, thug an Roinn le fios go raibh sí chun ‘Doiciméad Comhairliúcháin' ei le a fhoilsiú i mí Eanáir 2019.
Chomh maith leis sin tugadh le fios go raibh an t-ábhar statach ar an suíomh gréasáin www.npf.ie le fáil i nGaeilge agus i mBéarla anois.
Thug an Roinn le fios do m'Oifig i mí Aibreáin 2019, mí Iúil 2019, mí Dheireadh Fómhair 2019 agus mí Eanáir 2020 go raibh i gceist aici go bhfoilseofaí doiciméid áirithe.
Príomhfhionnachtain
Táim sásta go bhfuil an Roinn ag cloí leis na moltaí a rinne mé agus gabhaim buíochas léi as a comhoibriú leanúnach.
Tús teagmhála: 6 Nollaig 2018
Teagmháil is déanaí: 15 Eanáir 2020
Comhlacht Chalafort Bhaile Átha Cliath
Rinneadh gearán le m'Oifig mí Dheireadh Fómhair 2017 maidir le comhartha suntasach i mBéarla amháin a bhí curtha in airde ag Comhlacht Chalafort Bhaile Átha Cliath ar Bhóthar an Phoirt Thoir ar an tslí isteach chuig an gcalafort.
Ba chomhartha chun críocha na rialachán maidir le comharthaíocht a thagann faoi scáth Acht na dTeangacha Oifigiúla é an struchtúr a bhí curtha in airde ag an gComhlacht Calafoirt agus dá réir bhí dlite an comhartha a bheith curtha ar fáil i nGaeilge chomh maith.
Príomh-mholadh an imscrúdaithe
I moltaí an imscrúdaithe threoraigh mé go gcuirfeadh Comhlacht Chalafort Bhaile Átha Cliath moltaí faoi mo bhráid taobh istigh de shé seachtaine ó dháta na tuarascála faoin tslí a gcloífí le riachtanais na rialachán.
Ach na moltaí sin a bheith chun mo shástachta d'iarr mé go gcuirfí i bhfeidhm iad laistigh de shé mhí.
An obair iniúchta
Thug Comhlacht Chalafort Bhaile Átha Cliath le fios go raibh ailtire an chomhlachta chun an togra i dtaca leis an gcomhartha a thabhairt ar aghaidh agus go mbeadh freagra cuimsitheach le fáil taobh istigh de dhá sheachtain.
Chomh maith leis sin tugadh le fios go leagfaí togra i dtaca le comhlíonadh faoi bhráid m'Oifige.
I ndiaidh roinnt iarrachtaí leanúnacha ó m'Oifig, i mí an Mhárta 2019 chuir Comhlacht Chalafort Bhaile Átha Cliath faoi bhráid na hOifige an togra cuimsitheach agus an ráiteas dearaidh inar leagadh amach conas a chomhlíonfaí na forálacha teanga atá déanta faoi na rialacháin agus an comhartha “Calafort Átha Cliath” á chur in airde ar Bhóthar an Phoirt Thoir.
Sa chomhfhreagras céanna cuireadh in iúl dúinn go suífí an comhartha nua i nGaeilge ar chúinne an bhóthair nua isteach chuig an gCalafort i Sráid an tSirriam agus go mbeidh an comhartha suite in aice an chomhartha reatha.
Dhéanfaí an comhartha “Calafort Átha Cliath” a chur in airde ar dhéanmhas coincréite atá suite os comhair Bhóthar an Phoirt Thoir, agus é ar airde an ghnáthdhuine agus ar comhchéim leis an gcomhartha reatha “Dublin Port”.
Tugadh le fios chomh maith go gceanglaítear ar Chomhlacht Chalafort Bhaile Átha Cliath iarratas cead pleanála a chur isteach chuig Comhairle Cathrach Bhaile Átha Cliath agus go dtógfadh an próiseas sin trí mhí.
I ndiaidh an cead pleanála a dheonú beidh comórtas soláthair phoiblí le reáchtáil le haghaidh na n-oibreacha.
Tógfaidh sé thart ar thrí mhí, a dúradh, an comórtas sin a chur i gcrích.
I ndiaidh dom an togra agus an ráiteas dearaidh a mheas, scríobh m'Oifig chuig an gComhlacht i mí Aibreáin 2019 ag tabhairt le fios go raibh mé sásta glacadh leis an gcur chuige a bhí beartaithe acu.
Scríobh m'Oifig chuig an gComhlacht faoi dhó i mí Lúnasa 2019 ag lorg eolas cothrom le dáta ar an dul chun cinn atá déanta i dtaca leis an togra seo.
Tugadh le fios i mí Mheán Fómhair gur chuir an Comhlacht aighneacht réamhphleanála faoi bhráid Rannóg Pleanála Chomhairle Cathrach Bhaile Átha Cliath i leith an chomhartha i ndeireadh mhí na Bealtaine 2019.
Chomh maith leis sin tugadh le fios go raibh sé chun an t-iarratas sin a fhiosrú anois le Comhairle Cathrach Bhaile Átha Cliath.
Príomhfhionnachtain
Tar éis breis teagmhála arís ó m'Oifig, thug Comhlacht Chalafort Bhaile Átha Cliath cur síos ar an méid a bhí déanta agus beartaithe i mí Eanáir 2020.
Dúirt sé go raibh an comhartha le tógáil mar chuid de Scéim Feabhsúcháin Acomhal an Point.
Faoin scéim sin tá an Chomhairle ag cruthú bóthar nua isteach in eastát Chomhlacht Chalafort Bhaile Átha Cliath os comhair Shráid an tSirriam áit ar féidir léi comhartha ar a mbeidh an leagan Gaeilge “Calafort Átha Cliath” a chur in airde.
Tugadh le fios go bhfuil súil ag an gComhlacht go gcuirfeadh Comhairle Cathrach Bhaile Átha Cliath an t-iarratas pleanála isteach sa chéad ráithe de 2020.
Scríobh m'Oifig arís chuig an gComhlacht i mí Feabhra 2020, ag meabhrú na spriocanna a bhí leagtha síos agam sna moltaí a rinne mé san imscrúdú.
Cuireadh in iúl, chomh maith, go raibh fáilte roimh an gComhlacht dearadh aon chomharthaí nua a chur faoi bhráid m'Oifige le gur féidir linn a dhearbhú an bhfuil siad géilliúil don reachtaíocht sula gcuirfear in airde iad.
Tús teagmhála: 20 Samhain 2018
Teagmháil is déanaí: 7 Feabhra 2020
RTÉ
Léirigh imscrúdú ar cuireadh críoch leis i mí na Nollag 2018 gur sháraigh RTÉ an tAcht Craolacháin, 2009.
Sáraíodh an tAcht mar nach raibh réimse cuimsitheach clár teilifíse i nGaeilge nó cláir theilifíse cúrsaí reatha i nGaeilge á gcraoladh ag an stáisiún, mar a éilítear faoin reachtaíocht.
Príomh-mholadh an imscrúdaithe
An príomh-mholadh a rinne mé san imscrúdú ná go n-ullmhódh RTÉ plean feidhmithe, chun mo shástachta, chun réimse cuimsitheach clár teilifíse i nGaeilge agus cláir theilifíse cúrsaí reatha i nGaeilge a chur ar fáil.
An obair iniúchta
Chuir RTÉ an plean seo faoi mo bhráid sa samhradh anuraidh.
Bhí roinnt mhaith sall agus anall ann ina dhiaidh sin agus ag tarraingt ar dheireadh na bliana 2019 bhí cruinniú agam le lucht ardbhainistíochta an stáisiúin chun an plean a phlé.
Príomhfhionnachtain
Thug an craoltóir náisiúnta le fios go raibh i gceist aige líon uaireanta na gclár Gaeilge a chraoltar ar chainéil teilifíse an stáisiúin a mhéadú ó 123 uair an chloig sa bhliain 2017 (bliain iniúchta an imscrúdaithe) go híosmhéid 533 uair an chloig sa bhliain 2020.
Baineann an t-ardú is suntasaí le craoladh na gclár nuachta (cothrom le 58% den ardú in 2020) ar an gcainéal RTÉ News Now agus cláir do leanaí agus do dhaoine óga (cothrom le 28% den ardú in 2020) ar RTÉ JNR.
In 2017 craoladh 6 uair an chloig theilifíse i nGaeilge do pháistí ar RTÉ TWO i gcomparáid le 50 uair an chloig in 2020.
Ar RTÉ Junior is méadú é sin ó 31 uair an chloig in 2017 go 100 uair an chloig in 2020.
Ina theannta sin tá comhfhiontar á chruthú le TG4 chun tuilleadh clár de chuid an chraoltóra sin a chur ar fáil ar RTÉ.
Tá Rannóg na gClár Gaeilge le bheith ar ais i mbun obair lánaimseartha arís agus beartaithe ag RTÉ tuilleadh cláir nua a chraoladh i nGaeilge ar RTÉ 1.
Is léir go bhfuil borradh breise faoi sholáthar uaireanta craolacháin agus clár Gaeilge ar RTÉ.
Ach caithfear a aithint chomh maith go bhfuil an eagraíocht ag teacht ó leibhéal thar a bheith íseal.
Ní féidir a dhearbhú ag an tráth seo go bhfuil réimse cuimsitheach clár á chur ar fáil mar a éilítear faoin reachtaíocht.
Mar sin féin, aithním go bhféadfaí sin a bhaint amach sna blianta amach romhainn de réir mar a fhorbrófar an réimse clár a chuirfear ar fáil.
Chuige sin tá iarrtha agam ar RTÉ cuntas a thabhairt níos deireanaí i mbliana ar an méid a bheidh curtha i gcrích an tráth sin mar aon le líon agus réimse na gclár atá beartaithe in 2021.
Tús teagmhála: 29 Bealtaine 2019
Teagmháil is déanaí: 3 Nollaig 2019
Comhairle Contae Chorcaí
Léirigh imscrúdú a rinne mé ar Chomhairle Contae Chorcaí go raibh Google Translate á úsáid ag an gComhairle chun suíomh idirlín na Comhairle a chur ar fáil i nGaeilge.
Príomh-mholtaí an imscrúdaithe
Mhol mé nach leanfaí ar aghaidh ag úsáid an chórais Google Translate ar mhaithe le hábhar i nGaeilge a chur ar fáil ar an suíomh gréasáin.
I measc na bpríomh-mholtaí eile a rinne mé d'iarr mé go ndéanfaí athnuachan ar an bPlean Gníomhaíochta a bhí á fheidhmiú ag an gComhairle chun an t-ábhar statach a chur ar fáil i nGaeilge agus go gcuirfí an t-ábhar sin ar fáil go céimnitheach de réir mar a d'aistreofaí é.
Leag mé béim chomh maith ar an riachtanas go mbeadh socruithe in áit chun an t-ábhar Gaeilge a choinneáil cothrom le dáta.
An obair iniúchta
Scríobh m'Oifig chuig Comhairle Contae Chorcaí i mí an Mhárta 2019 ag lorg an leagain athnuaite den Phlean Gníomhaíochta a bhí á chur i bhfeidhm aici chun ábhar statach a suímh gréasáin a chur ar fáil i nGaeilge.
Chuir an Chomhairle Plean Gníomhaíochta faoi bhráid na hOifige faoi dheireadh mhí an Mhárta 2019.
Thug Comhairle Contae Chorcaí sonraí breise go gairid ina dhiaidh sin maidir le dátaí de réir mar a bheadh an obair ag dul ar aghaidh; mar aon leis sin, cuireadh ar fáil cóipeanna de na meastacháin a fuarthas ón ngnólacht aistriúcháin.
Tar éis do m'Oifig cuntas cothrom le dáta a lorg i mí na Bealtaine 2019, fuarthas ríomhphost den dáta céanna ag tabhairt nuashonrú ar an dul chun cinn a bhí déanta ar an leagan Gaeilge den suíomh.
Príomhfhionnachtain
Bhí teagmháil ar bhonn rialta idir m'Oifig agus an Chomhairle maidir le cur i bhfeidhm na moltaí a rinne mé san imscrúdú.
Cuireadh in iúl dúinn i mí Feabhra 2020 go bhfuil an t-ábhar statach ar shuíomh gréasáin na Comhairle Contae ar fáil go dátheangach anois.
Tús teagmhála: 8 Márta 2019
Teagmháil is déanaí: 5 Feabhra 2020
Amharclann na Mainistreach
Bhain an t-imscrúdú seo le réimse comharthaí in Amharclann na Mainistreach nach raibh ag cloí le riachtanais na rialachán maidir le comharthaíocht a thagann faoi scáth Acht na dTeangacha Oifigiúla.
Príomh-mholtaí an imscrúdaithe
Rinne mé sraith moltaí chun aghaidh a thabhairt ar an réimse agus na haicmí comharthaí neamhghéilliúla.
Chomh maith leis seo mhol mé go leasófaí an comhartha atá i mBéarla amháin os cionn phríomhdhoras na hAmharclainne faoin 30 Meitheamh 2019, mura gcuirfí fianaise ar fáil chun mo shástachta go raibh socruithe cinnte déanta foirgneamh na hAmharclainne a leagan le linn na bliana 2020.
An obair iniúchta
I mí Feabhra 2019, ghabh Amharclann na Mainistreach leithscéal as an moill a bhain le freagra a chur chuig m'Oifig agus dúirt go raibh aiféala uirthi nach raibh an comhoibriú a fuair mé ar an gcaighdeán a mbeifí ag súil leis.
Tugadh le fios go raibh gnólacht comharthaíochta fostaithe ag an Amharclann chun aghaidh a thabhairt ar na saincheisteanna uile a dúisíodh sa tuarascáil agus go mbeadh tuairisc cothrom le dáta á cur faoi bhráid m'Oifige faoi dheireadh an Mhárta 2019.
I mí na Bealtaine 2019, mar thoradh ar chomhfhreagras uainn san Aibreán, cuireadh fianaise ar fáil dúinn go raibh na réimsí comharthaí ab ábhar don imscrúdú ceartaithe anois seachas an príomhchomhartha lasmuigh den Amharclann.
Eagraíodh cruinniú idir mé féin agus Stiúrthóir na hAmharclainne chun an t-ábhar a phlé, i mí an Mheithimh 2019, agus aontaíodh go gcrochfaí leagan Gaeilge den chomhartha lasmuigh den Amharclann.
Le linn mhí Iúil agus mhí Lúnasa rinne m'Oifig fiosruithe leis an Amharclann ag lorg na mionsonraí breise le sprioc-am cinnte a fháil i dtaca leis an gcomhartha lasmuigh den phríomhdhoras.
I ndiaidh teagmhálacha teileafóin agus litreacha le linn mhí Mheán Fómhair tugadh le fios go mbeadh an tairiscint faighte ag an Amharclann ó na dearthóirí chun an comhartha nua dátheangach a chrochadh taobh amuigh ar an 27 Meán Fómhair agus go bhféadfaí amscála cruinn a chur faoi bhráid m'Oifige an tráth sin.
Príomhfhionnachtain
Rinne m'Oifig teagmháil arís agus arís eile leis an Amharclann agus i mí Eanáir 2020 fuaireamar litir ag tabhairt le fios go raibh dearadh déanta ar leagan Gaeilge den chomhartha agus go gcuirfí in airde é in earrach na bliana 2020.
Tús teagmhála: 20 Feabhra 2019
Teagmháil is déanaí: 10 Eanáir 2020
COMHARTHAÍOCHT AG SUÍOMHANNA OIDHREACHTA
Achoimre
Is í Oifig na nOibreacha Poiblí (OOP) an phríomheagraíocht stáit atá freagrach as bainistiú a dhéanamh ar fhoirgnimh agus suíomhanna oidhreachta na tíre.
Tagann cuid mhaith láithreacha oidhreachta, páirceanna, gairdíní, caisleáin agus láithreacha eile faoi chúram OOP.
Ina measc seo tá cuid de na láithreacha is aitheanta sa tír ar nós Chaisleán Bhaile Átha Cliath, Sceilg Mhichíl agus Gharraithe Náisiúnta na Lus.
Thug 8,673,704 duine cuairt ar láithreacha oidhreachta éagsúla OOP le linn na bliana 20181.
Is léir, mar sin, a thábhachtaí is atá sé go mbeadh an chomharthaíocht atá in úsáid ag na láithreacha seo ag tabhairt an aitheantais chuí don Ghaeilge agus ag cloí leis na dualgais reachtúla teanga.
Léiríonn úsáid an dá theanga ar chomharthaí do chuairteoirí gur ann do dhá theanga oifigiúla agus an stádas a bhaineann leo.
Taispeánann sé an meas céanna ar an dá theanga agus é sin níos ábhartha fós ag láithreacha atá tábhachtach ó thaobh na staire agus na hoidhreachta de.
Leagtar dualgais áirithe maidir le húsáid na dteangacha oifigiúla i dtaca le stáiseanóireacht, comharthaíocht agus fógairtí taifeadta béil ar gach comhlacht poiblí a thagann faoi scáth an Achta.
Tá sé mar cheann d'fheidhmeanna an Choimisinéara Teanga faireachán a dhéanamh ar chomhlíonadh fhorálacha an Achta.
Fearacht na bliana seo caite, socraíodh leanúint ar aghaidh le hiniúchadh a dhéanamh ar úsáid na dteangacha oifigiúla ar chomharthaíocht atá in úsáid ag láithreacha oidhreachta atá faoi bhainistíocht Oifig na nOibreacha Poiblí.
Rinneadh an t-iniúchadh i mbliana ar dheich láthair oidhreachta atá suite taobh amuigh de Bhaile Átha Cliath.
Bhí sé mar chuspóir leis an iniúchadh seo teacht ar thuairim ghinearálta maidir leis an leibhéal géilliúlachta a bhaineann leis na comharthaí a bhí in úsáid ag na láithreacha oidhreachta.
Scrúdaíodh comharthaí seachtracha, comharthaí inmheánacha, comharthaí buana agus comharthaí sealadacha.
Léirigh toradh na hoibre iniúchta go raibh leibhéal sásúil géilliúlachta i bhformhór na suíomhanna a scrúdaíodh in ainneoin nach rabhthas ag cloí go hiomlán leis na rialacháin i ngach cás.
Scrúdaíodh 784 comhartha san iomlán le linn an iniúchta.
Bhí leibhéal iomlán géilliúlachta 75% bainte amach ag na hionaid a scrúdaíodh, bunaithe ar 662 comhartha, nuair a beachtaíodh líon na gcomharthaí a tháinig faoi réir an iniúchta.
An dualgas reachtúil
Sonraítear sna rialacháin atá déanta faoi Acht na dTeangacha Oifigiúla na dualgais teanga atá le comhlíonadh ag comhlachtaí poiblí maidir le comharthaí a chuireann siad in airde nó a chuirtear in airde thar a gceann.
Go ginearálta is ceart don téacs ar chomharthaí den chineál sin a bheith i nGaeilge nó i nGaeilge agus i mBéarla.
I gcás go roghnaítear an téacs a bheith dátheangach is gá go mbeadh an téacs i nGaeilge ar dtús, go mbeadh sé chomh feiceálach, chomh sofheicthe agus chomh hinléite céanna leis an téacs i mBéarla agus níor cheart do na litreacha sa téacs i nGaeilge a bheith níos lú, ó thaobh méide de, ná na litreacha sa téacs i mBéarla.
Ní bhaineann na rialacháin seo le comharthaí bóthair ná le comharthaí sláinte agus sábháilteachta a thagann faoi bhrí na rialachán ábhartha.
Is gá go mbeadh aon chomhartha nua a chuireann comhlachtaí poiblí in airde, nó a chuirtear in airde thar a gceann, ag cloí leis na rialacháin tar éis an 1 Márta 2009.
Anuas air sin, tá dátaí áirithe sonraithe sna rialacháin faoina gcaithfear aon chomharthaí neamhghéilliúla a bhí in airde roimh theacht i bhfeidhm na rialachán a leasú.
Go bunúsach, faoin tráth seo níor chóir go mbeadh aon chomharthaí i mBéarla amháin in airde ag comhlachtaí poiblí, ach amháin más cinn iad a thagann faoi bhrí na ndíolúintí a luaitear sna rialacháin agus is gá aon chomharthaí a bhfuil botún sa téacs i nGaeilge iontu a bheith ceartaithe.
I ndiaidh deich mbliana d'fheidhmiú na rialachán bheifí ag súil faoin tráth seo go mbeadh socruithe agus córais bunaithe i gcomhlachtaí poiblí lena gcinntítear go n-úsáidtear na teangacha oifigiúla go cuí ar chomharthaí nua dá gcuid.
Ar an mbealach céanna ba chóir go mbeadh aghaidh tugtha ar aon chomharthaí neamhghéilliúla ar chóir iad a bheith leasaithe faoin tráth seo.
Na láithreacha a scrúdaíodh
Ionad Cuairteoirí Bhrú na Bóinne (Sí an Bhrú agus Cnóbha)
Ionad Cuairteoirí Chath na Bóinne
Teamhair
Carraig Phádraig
Teach Cogaidh an Ghorta Mhóir 1848
Caisleán Chill Chainnigh
Crannlann agus Páirc Chuimhneacháin John F.
Kennedy
Caisleán Dhún Garbhán
Ionad Cuairteoirí Ghleann Dá Loch
Cluain Mhic Nóis
An obair iniúchta
I mí Iúil 2019 seoladh litir chuig OOP ag tabhairt réamhfhógra go raibh sé i gceist ag Oifig an Choimisinéara Teanga iniúchadh a dhéanamh ar úsáid na dteangacha oifigiúla ar chomharthaíocht.
Míníodh go ndéanfaí na comharthaí a mheas i gcomhréir leis na dualgais a eascraíonn ó na rialacháin atá déanta faoin Acht.
Tugadh amchlár do OOP faoina ndéanfaí na hiniúchtaí agus iarradh ar an eagraíocht faisnéis i scríbhinn a chur ar fáil i dtaca leis na socruithe atá in áit chun géilliúlacht do na rialacháin a chinntiú.
Sa dara céim den phróiseas, tugadh cuairt ar na láithreacha a bhí roghnaithe chun iniúchadh a dhéanamh ar na comharthaí atá in úsáid iontu.
Glacadh grianghraif de chomharthaí éagsúla.
I ndiaidh dúinn na suíomhanna oidhreachta a scrúdú, d'eisigh m'Oifig dréacht-tuarascáil ar thoradh an iniúchta chuig OOP ar an 29 Eanáir 2020 mar aon le samplaí de chomharthaí neamhghéilliúla.
Tugadh an deis do OOP filleadh orainn le haon fhaisnéis bhreise ba mhian leis a chur faoinár mbráid.
Lorgaíomar eolas breise chomh maith maidir le stádas na gcomharthaí a bhí dátheangach ach nach raibh i gcomhréir leis na rialacháin.
Chomh maith leis sin, lorgaíomar cuntas ar aon chéimeanna a bhí i gceist ag OOP a ghlacadh chun dul i ngleic leis na comharthaí neamhghéilliúla.
Cuireadh faisnéis faoi bhráid na hOifige i bhfreagra dar dáta an 3 Aibreán 2020.
Tátail agus príomhfhionnachtana
Ar an iomlán scrúdaíodh 784 comhartha ag na deich láthair éagsúla.
Tar éis na comharthaí nach gá a leasú faoi láthair agus an réimse comharthaí a raibh neamhchinnteacht faoin tráth ar cuireadh in airde iad a chur as an áireamh ón tátal, bhí leibhéal iomlán géilliúlachta 75% bainte amach ag na hionaid a scrúdaíodh.
Tá sé seo bunaithe ar iniúchadh ar 662 comhartha.
Tugtar cuntas sa tábla thíos, “Comharthaí de réir Suímh”, ar an leibhéal géilliúlachta agus líon na gcomharthaí a scrúdaíodh ag na láithreacha éagsúla.
Tar éis measúnú a dhéanamh ar líon na gcomharthaí neamhghéilliúla ag na láithreacha éagsúla agus an cineál neamhghéilliúlachta a bhí le brath a chur san áireamh, chinneamar rátáil “sásúil” nó “míshásúil” a bhronnadh ar na láithreacha éagsúla.
10.
Teach Cogaidh an Ghorta Mhóir 1848
Bhain an leibhéal is ísle géilliúlacht le Teach Cogaidh an Ghorta Mhóir 1848.
Bhí 65% de na comharthaí a scrúdaíodh i mBéarla amháin cé gur líon beag comharthaí atá in úsáid ag an suíomh.
Léiríonn an ráta ard neamhghéilliúlachta go bhfuil neamhaird á déanamh ar na dualgais maidir le húsáid na Gaeilge ar chomharthaíocht.
Géilliúil 35%
Tátail
Áirítear ar cheann d'fheidhmeanna Oifig na nOibreacha Poiblí láithreáin oidhreachta a chosaint agus a chaomhnú.
Tugann na milliúin cuairteoirí ón tír seo agus ó thar lear cuairt ar na láithreáin oidhreachta seo gach bliain.
Ó tharla gur comhlacht poiblí chun críocha an Achta í Oifig na nOibreacha Poiblí tá dualgas uirthi cloí le forálacha an Achta ar a n-áirítear na forálacha sin a bhaineann le húsáid na dteangacha oifigiúla ar chomharthaíocht.
Léiríonn torthaí an iniúchta seo go raibh 75% de na comharthaí a scrúdaíodh ag cloí le riachtanais na rialachán tráth an iniúchta.
Ba dhíol suntais dúinn go raibh líon suntasach comharthaí -153 - fós i mBéarla amháin.
Éilítear sna rialacháin go mbeadh aon seanchomharthaí den chineál seo leasaithe faoin 1 Márta 2013.
Thug Oifig na nOibreacha Poiblí le fios dúinn i mí Dheireadh Fómhair 2019 go seoltar fógra oifige chuig foireann uile na heagraíochta ina sonraítear na hoibleagáidí dlíthiúla faoi Acht na dTeangacha Oifigiúla, 2003.
Meabhraíodh na dualgais a bhí le comhlíonadh don fhoireann in 2018.
Príomh-mholtaí
Áirítear ar phríomh-mholtaí an iniúchta:
Scrúdú iomlán a dhéanamh ar na comharthaí atá curtha in airde ag an eagraíocht nó thar ceann na heagraíochta ab ábhar don iniúchadh seo, idir chomharthaí buana, chomharthaí sealadacha, chomharthaí atá feiceálach don phobal agus chomharthaí inmheánacha, chun a chinntiú go bhfuiltear ag cloí le riachtanais na rialachán.
Plean oibre a ullmhú agus a chur faoi bhráid na hOifige seo ina sonraítear amchlár socraithe chun aon chomharthaí nach bhfuil ag cloí le riachtanais na rialachán a leasú.
Meabhrúcháin a eisiúint go rialta chuig an bhfoireann atá freagrach as comharthaí a chur in airde (cinn neamhbhuana san áireamh) maidir leis na riachtanais ar gá cloí leo i dtaca leis na rialacháin.
Teimpléid a ullmhú de chomharthaí sealadacha coitianta a chloíonn le riachtanais na rialachán agus a d'fhéadfadh an fhoireann a úsáid.
Ba chóir iniúchadh a dhéanamh ar shuíomhanna eile nár cuimsíodh san iniúchadh seo chun a chinntiú go bhfuiltear ag cloí go hiomlán leis na rialacháin atá déanta faoi Acht na dTeangacha Oifigiúla.
I gcás comharthaí ar a bhfuil ainm na heagraíochta i dteannta an lógó ba chóir a chinntiú go bhfuil an téacs i nGaeilge ar dtús agus chomh feiceálach, chomh sofheicthe agus chomh hinléite céanna leis an téacs i mBéarla.
Iniúchadh na bliana 2018
Achoimre
Rinneadh an t-iniúchadh in 2018 ar dheich láthair oidhreachta atá suite i mBaile Átha Cliath.
Le linn an iniúchta scrúdaíodh 562 comhartha san iomlán agus léirigh na torthaí go raibh 320 comhartha acu sin (57%) ag cloí go hiomlán leis na rialacháin atá déanta faoin Acht.
Tráth an iniúchta, bhí leibhéal ard géilliúlachta - os cionn 75% - le brath i dtrí ionad a scrúdaíodh: Músaem na bPiarsach, Faiche Stiabhna agus Caisleán Ráth Fearnáin.
Bhí an leibhéal géilliúlachta ab ísle - faoi bhun 20% - i nGarraithe Náisiúnta na Lus.
Láithreacha a scrúdaíodh le linn na bliana 2018
An Gairdín Cuimhneacháin
Caisleán Bhaile Átha Cliath
Caisleán Ráth Fearnáin
Faiche Stiabhna
Gairdíní Uíbh Eachach
Garraithe Náisiúnta na Lus
Músaem na bPiarsach
Príosún Chill Mhaighneann
Farmleigh - Teach agus Eastát
Ionad Cuairteoirí Pháirc an Fhionnuisce agus Caisleán Bhaile an Ásaigh
Bhí cruinniú agam le Coimisinéir Oifig na nOibreacha Poiblí, John McMahon, ar an 18 Meán Fómhair 2019 agus ina dhiaidh sin lorgaíomar faisnéis i dtaca leis na hábhair seo a leanas: a)	Cuntas ar an dul chun cinn atá déanta ó thráth an iniúchta chun dul i ngleic leis na comharthaí neamhghéilliúla a cheartú le go mbeidís ag teacht leis na forálacha reachtúla teanga. b)	Cuntas ar an gcóras atá i bhfeidhm ag Oifig na nOibreacha Poiblí chun a chinntiú go gcloíonn aon chomharthaí nua a chuirtear in airde le riachtanais na rialachán.
Ar an 3 Aibreán 2020 tháinig tuarascáil ó Oifig na nOibreacha Poiblí (féach thíos).
Sa tuarascáil sin cuireadh in iúl dúinn na gníomhartha atá curtha i bhfeidhm ag na cúig láthair ar bronnadh rátáil mhíshásúil orthu sa bhliain 2018.
Is mór againn na gealltanais a thug OOP chun sáruithe aitheanta a réiteach.
Caisleán Bhaile Átha Cliath
Tugadh le fios go ndearnadh athbhreithniú ar an gcomharthaíocht agus go bhfuil córas nua comharthaíochta curtha i bhfeidhm lena dtugtar aird bhreise ar na dualgais reachtúla teanga a bhaineann le comharthaíocht.
Baineadh anuas gach comhartha a bhí i mBéarla amháin.
Garraithe Náisiúnta na Lus
Tar éis an iniúchta athraíodh na comharthaí ginearálta.
Baineadh anuas gach comhartha a bhí i mBéarla amháin.
Tugadh le fios go bhfuil an chuid is mó de na comharthaí géilliúil anois.
Tá sé beartaithe comórtas tairisceana a reáchtáil sa bhliain 2020, ag brath ar airgead a bheith ar fáil, chun córas nua comharthaíochta a chur i bhfeidhm ar fud na nGarraithe.
Gairdíní Uíbh Eachach
Tá gach comhartha a bhí i mBéarla amháin bainte anuas agus tá comharthaí nua géilliúla curtha ina n-áit.
Meabhraíodh na dualgais reachtúla teanga don bhainisteoir.
An Gairdín Cuimhneacháin
Deimhníodh go bhfuil gach comhartha a bhí i mBéarla amháin bainte anuas agus comharthaí nua géilliúla curtha ina n-áit.
Meabhraíodh na dualgais reachtúla teanga don bhainisteoir.
Ionad Cuairteoirí Pháirc an Fhionnuisce
Tá formhór na gcomharthaí ag an láthair seo ag cloí leis na dualgais reachtúla teanga a bhaineann le comharthaíocht.
Tá na dualgais reachtúla teanga curtha in iúl don bhainisteoir.
Gealltanas
Tá sé ráite ag Oifig na nOibreacha Poiblí go mbeidh gach comhartha nua dátheangach, ina n-áirítear comharthaí athsholáthair agus comharthaí sealadach.
Tá roinnt samplaí tugtha in Aguisín A de na comharthaí a scrúdaíodh.
BOIRD OIDEACHAIS AGUS OILIÚNA
Achoimre
Bunaíodh an scátheagraíocht, Bord Oideachais agus Oiliúna na hÉireann, faoin Acht um Boird Oideachais agus Oiliúna, 2013.
Díscaoileadh Coistí Gairmoideachais na tíre agus tháinig 16 Bhord Oideachais agus Oiliúna réigiúnacha ar an bhfód ar an 1 Iúil 2013.
Is é an phríomhaidhm atá acu ná oideachas, oiliúint agus obair don aos óg a fhorbairt agus a chur chun cinn sa tír.
Tá sé riachtanach go gcomhlíonann na Boird a ndualgais reachtúla teanga, ní hamháin chun críche Acht na dTeangacha Oifigiúla, ach lena chinntiú chomh maith go bhfeidhmíonn siad i gcomhréir le beartais an Stáit i leith na Gaeilge i réimse an oideachais.
Scrúdaíodh ceithre Bhord Oideachais agus Oiliúna féachaint an raibh na dualgais reachtúla atá orthu faoi Acht na dTeangacha Oifigiúla, 2003 á gcomhlíonadh acu.
Rinneadh iniúchadh ar na dualgais dhíreacha a shonraítear san Acht, ar dhualgais faoi na rialacháin i dtaca le comharthaíocht, stáiseanóireacht agus fógairtí taifeadta béil agus ar ghealltanais reachtúla na scéimeanna teanga.
Léiríonn torthaí an iniúchta nach raibh aon cheann de na ceithre bhord a scrúdaíodh ag cloí go hiomlán leis na dualgais reachtúla teanga atá orthu.
Cé go bhfuil na dualgais chéanna ar gach comhlacht poiblí chomh fada is a bhaineann sé le dualgais dhíreacha faoin Acht agus dualgais faoi na Rialacháin, is minic a bhíonn éagsúlachtaí le sonrú idir na gealltanais a thugtar sna scéimeanna teanga.
Bhí leibhéal ard comóntachta le brath, áfach, idir gealltanais scéime na mBord Oideachais agus Oiliúna, seachas i gcás Bhord Oideachais agus Oiliúna Dhún na nGall.
Tá ceantar Gaeltachta faoi chúram an Bhoird sin agus gealltanais a bhaineann leis an nGaeltacht sa scéim sin dá bharr.
An dualgas reachtúil
Dualgais dhíreacha
Tá dualgas ar chomhlachtaí poiblí cumarsáid i scríbhinn nó leis an bpost leictreonach i dteanga oifigiúil amháin a fhreagairt sa teanga chéanna.
Caithfidh comhlachtaí poiblí a chinntiú chomh maith go bhfuil aon fhaisnéis atá á soláthar don phobal i gcoitinne nó d'aicme den phobal i gcoitinne, tríd an bpost nó go leictreonach, i nGaeilge amháin nó i mBéarla agus i nGaeilge.
Ní mór do chomhlachtaí poiblí na doiciméid seo a leanas a fhoilsiú go comhuaineach i nGaeilge agus i mBéarla:
Aon doiciméad ina leagtar síos tograí beartais phoiblí;
Aon tuarascáil bhliantúil;
Aon chuntais iniúchta nó ráitis airgeadais;
Aon ráiteas straitéise atá déanta faoi alt 5 den Acht um Bainistíocht na Seirbhíse Poiblí, 1997;
Aon doiciméad atá forordaithe mar go bhfuil tábhacht mhór phoiblí ag baint leis.
Na rialacháin
Sonraítear sna rialacháin go bhfuil dualgas ar chomhlachtaí poiblí a gcuid stáiseanóireachta, a gcuid comharthaíochta agus a gcuid fógairtí taifeadta béil a sholáthar i nGaeilge amháin, nó i mBéarla agus i nGaeilge, faoi dhátaí áirithe.
Tháinig na Boird Oideachais agus Oiliúna ar an bhfód ar an 1 Iúil 2013.
Mar go raibh na rialacháin i bhfeidhm faoin tráth sin, bhí dualgas reachtúil ar na Boird iad a chur i bhfeidhm ón tús.
Scéimeanna teanga
Leagtar síos córas na scéimeanna teanga san Acht.
Is féidir leis an Aire Cultúir, Oidhreachta agus Gaeltachta a iarraidh ar chomhlacht poiblí dréachtscéim teanga a ullmhú agus a chur faoi bhráid a Roinne taobh istigh de thréimhse sé mhí ón dáta iarratais.
Tugann comhlachtaí poiblí gealltanais sa dréachtscéim i dtaca leis na seirbhísí a bheidh ar fáil i nGaeilge nó go dátheangach.
Nuair a dhaingnítear an scéim, tá dualgas reachtúil ar an gcomhlacht poiblí na gealltanais a chur i bhfeidhm.
Bíonn saolré trí bliana ag gach scéim teanga, cé go bhfanann sí i bhfeidhm nó go ndaingníonn an tAire scéim nua leis an gcomhlacht poiblí.
Tá sé iarrtha ag an Aire ar gach Bord Oideachais agus Oiliúna sa tír dréachtscéim teanga a ullmhú.
Bhí scéim teanga daingnithe ag 12 Bhord Oideachais agus Oiliúna leis an Aire tráth foilsithe na tuarascála seo.
Níor aontaíodh scéim teanga leis na ceithre Bhord Oideachais agus Oiliúna eile, in ainneoin iarratas ón Aire go gcuirfí dréachtscéim faoina bráid faoin 24 Feabhra 2014.
An obair iniúchta
Mar chéad chéim sa phróiseas iniúchta, eisíodh ceistneoir chuig na Boird Oideachais agus Oiliúna ábhartha i mí Iúil 2019, ag lorg eolais faoi chur i bhfeidhm na míreanna éagsúla dá gcuid scéimeanna teanga agus dualgais dhíreacha an Achta.
Cuireadh eolas cuimsitheach faoinár mbráid i dtaca le comhlíonadh na ndualgas agus sholáthair cuid de na Boird samplaí de stáiseanóireacht agus leithéidí foirmeacha iarratais mar fhianaise.
Rinneadh na freagraí agus an t-eolas uile a fuarthas a thástáil agus lorgaíodh eolas breise ó na Boird tar éis na dtástálacha sin.
Príomhthorthaí
Socraíodh go bhféadfadh Bord Oideachais agus Oiliúna ceann de chúig ghrád géilliúlachta a bhaint amach, bunaithe ar bhreithiúnas na hOifige seo ar an eolas a cuireadh faoinár mbráid i dtaca le cur i bhfeidhm na ndualgas reachtúil.
Bronnadh an dara grád is airde ar Bhord Oideachais agus Oiliúna Dhún na nGall tar éis dó a léiriú go bhfuil iarrachtaí ar bun chun a chuid dualgas uile a chomhlíonadh.
Tá oifigeach ar leith ceaptha leis an obair sin a stiúradh ach bhí easpa dul chun cinn le sonrú i leith roinnt dualgas.
Ba léir go raibh iarrachtaí ar bun ag Bord Oideachais agus Oiliúna Átha Cliath agus Dhún Laoghaire a dhualgais uile a chomhlíonadh.
Bhí easnaimh sa chur i bhfeidhm, áfach, i dtaca le cúrsaí foilseacháin, ábhar statach ar an suíomh gréasáin, iarratas a dhéanamh trí Ghaeilge ar phoist agus ceapachán Oifigigh Gaeilge.
Is é measúnú na hOifige seo go bhfuil gealltanais na scéime agus dualgais dhíreacha an Achta curtha i bhfeidhm méid áirithe.
Is amhlaidh an toradh i gcás Bhord Oideachais agus Oiliúna Luimnigh agus an Chláir, tar éis dó roinnt dul chun cinn a dhéanamh le linn an iniúchta agus gealltanais bhreise a thabhairt i dtaobh chur i bhfeidhm a dhualgas teanga.
I gcás Bhord Oideachais agus Oiliúna Chill Dara agus Chill Mhantáin, chonacthas don Oifig seo, ag tús an iniúchta, nach raibh aon dul chun cinn déanta maidir le gealltanais éagsúla scéime a chur i bhfeidhm, ná le cur i bhfeidhm na ndualgas díreach a bhaineann le comharthaíocht, stáiseanóireacht agus foilseacháin.
Cé go ndearnadh roinnt bheag dul chun cinn le linn an iniúchta, ba é neamh-chomhlíonadh den chuid is mó an grád iomlán a bronnadh ar an mBord ar deireadh.
Is ábhar buartha dom mar Choimisinéir Teanga go ndéanfadh aon chomhlacht poiblí, ní áirím comhlacht atá ag plé le cúrsaí oideachais, a leithéid de neamhaird ar na dualgais reachtúla teanga atá orthu is atá déanta ag Bord Oideachais agus Oiliúna Chill Dara agus Chill Mhantáin.
Bheinn dóchasach go ngabhfar i ngleic leis an neamh-chomhlíonadh sin ar bhealach córasach sna míonna amach romhainn.
Ní miste a lua cé gur eisíodh dréacht-tuarascáil i ngach cás, nach raibh freagra faighte ar an dréacht-tuarascáil sin i gcás Bord amháin tráth foilsithe na tuarascála seo - is é sin Bord Oideachais agus Oiliúna Átha Cliath agus Dhún Laoghaire.
Bhain cúrsaí athruithe foirne agus an Coróinvíreas leis an moill, dar leis an mBord.
Tugtar cuntas achomair thíos ar chuid de phríomh- fhionnachtana an iniúchta agus ar na moltaí a tugadh i gcásanna nach raibh dualgais á gcomhlíonadh.
Dualgais dhíreacha faoin Acht
Cumarsáid i scríbhinn
Thug na Boird Oideachais agus Oiliúna ar fad le fios go mbíonn seirbhís aistriúcháin ar fáil dóibh chun cumarsáid i scríbhinn i nGaeilge a fhreagairt sa teanga sin nuair nach bhfuil dóthain inniúlachta sa Ghaeilge ag faighteoir na cumarsáide.
Mhaígh tromlach na mBord don iniúchadh seo nach n-imríonn teanga na cumarsáide tionchar ar thráthúlacht an fhreagra.
Dúirt Bord Oideachais agus Oiliúna Átha Cliath agus Dhún Laoghaire go mbraitheann tráthúlacht an fhreagra ar líon na bhfocal atá le haistriú agus ar chastacht an ábhair.
Meabhraíodh nach foláir go mbeadh an tseirbhís i nGaeilge ar comhchaighdeán leis an tseirbhís i mBéarla.
Le linn an iniúchta tháinig sé chun solais i gcás dhá cheann de na Boird a scrúdaíodh gur eisíodh freagraí i mBéarla chuig daoine den phobal a thionscain comhfhreagras leo trí Ghaeilge.
Moladh na córais chuí a chur in áit lena chinntiú go bhfreagraítear comhfhreagras i nGaeilge sa teanga chéanna agus go n-eisítear freagra tráthúil ar ghearán ó m'Oifig.
Cuireadh in iúl don iniúchadh seo nach ndéanann aon cheann de na Boird Oideachais agus Oiliúna a scrúdaíodh faisnéis i scríbhinn a chur ar fáil don phobal i gcoitinne, nó d'aicme den phobal i gcoitinne.
Foilseacháin
Is cúis imní don Oifig seo é an leibhéal ard neamh- chomhlíonta a bhí le sonrú i dtaca le cur i bhfeidhm an bhunriachtanais de chuid an Achta go bhfoilseofaí doiciméid áirithe go comhuaineach sa dá theanga oifigiúla.
Is é Bord Oideachais agus Oiliúna Luimnigh agus an Chláir an t-aon Bhord a scrúdaíodh a bhí in ann a dheimhniú go raibh doiciméid á bhfoilsiú i gcomhréir leis an reachtaíocht.
I gcásanna eile, ní raibh leaganacha Gaeilge de thuarascálacha bliantúla nó ráitis airgeadais á bhfoilsiú go cuí.
Thug an chuid is mó de na Boird le fios gurb é an rud ba chionsiocair leis an neamh-chomhlíonadh i dtaobh ráitis airgeadais a fhoilsiú ná gur i mBéarla amháin a bhí an teimpléad do na ráitis sin á sholáthar ag an scátheagraíocht, Boird Oideachais agus Oiliúna na hÉireann (BOOÉ), do na Boird réigiúnacha.
B'ábhar imní don Oifig seo nach raibh leagan Gaeilge den teimpléad ar fáil - sé bliana ó bunaíodh an comhlacht poiblí.
Chuir roinnt de na Boird Oideachais agus Oiliúna in iúl go raibh i gceist acu féinaistriúchán a fháil déanta ar an teimpléad chun a gcomhlíontacht leis an reachtaíocht a chinntiú.
Ba ríléir, áfach, go mbeadh sábháiltí airgeadais agus acmhainní i gceist dá ndéanfaí é sin go lárnach.
D'eisigh m'Oifig litir chuig an scátheagraíocht, BOOÉ, d'fhonn soiléiriú a fháil ar an gceist.
I litir dar dáta an 15 Meitheamh, chuir BOOÉ in iúl do m'Oifig gurb í an Roinn Oideachais agus Scileanna a dhear an teimpléad, agus gur chuir an Roinn leagan Gaeilge ar fáil chomh maith.
Dúradh gur chuir BOOÉ an dá theimpléad, leagan Béarla agus leagan Gaeilge, faoi bhráid na mBord Oideachais agus Oiliúna fud fad na tíre go léir, agus gur dúradh leo go raibh an dualgas orthu na ráitis airgeadais a chur ar fáil go dátheangach.
Cuireadh in iúl go bhfuil roinnt deacrachtaí a bhaineann leis an scéal, ach go bhfuil BOOÉ ag obair go leanúnach leis na Boird chun dul i ngleic leis na deacrachtaí sin.
Táim buíoch de BOOÉ as a chomhoibriú.
Dualgais faoi na rialacháin
Stáiseanóireacht
Cuireadh roinnt samplaí den stáiseanóireacht a bhí in úsáid ag na Boird Oideachais agus Oiliúna ar fáil.
Fuarthas cóipeanna de dhuillíní dea-mhéine agus de pháipéir cheannteidil agus i bhformhór na gcásanna ní raibh ach mionleasuithe de dhíth le go mbeadh na baill stáiseanóireachta ag cloí le sonraíochtaí na rialachán.
Mar shampla, tugadh faoi deara go raibh ainm agus mana an chomhlachta phoiblí i mBéarla amháin ar dhuillín dea-mhéine Bhord Oideachais agus Oiliúna Chill Dara agus Chill Mhantáin, agus go raibh tús áite tugtha don Bhéarla i gcodanna eile de.
Cuireadh leaganacha ceartaithe ar fáil tar éis dúinn an cheist a ardú leis an mBord.
Comharthaíocht
Ba mhór idir an dul chun cinn a bhí déanta ag na Boird Oideachais agus Oiliúna éagsúla maidir le comharthaíocht.
Thug Bord Oideachais agus Oiliúna Dhún na nGall le fios go raibh iniúchadh iomlán déanta aige ar a chuid comharthaíochta agus cuireadh samplaí ar fáil dúinn de chomharthaíocht ghéilliúil ilchineálach mar dhearbhú.
Cé go raibh iniúchadh curtha i gcrích ag Bord Oideachais agus Oiliúna Luimnigh agus an Chláir, ba chosúil nár áiríodh ach príomhchomharthaíocht an Bhoird san iniúchadh sin, is é sin comharthaí a bhfuil ainm scoile nó ionaid orthu.
Bhí sé soiléir, ó phictiúir a cuireadh faoinár mbráid agus ó chomharthaí a bhí in airde ar láthair an chruinnithe a bhí againn leis an mBord, go raibh comharthaí in ionaid éagsúla nach raibh i gcomhréir leis an reachtaíocht.
Mar fhreagra ar an dréacht-tuarascáil, áfach, chuir an Bord samplaí ar fáil de chomharthaí ar láthair an chruinnithe a ceartaíodh san idirlinn.
Moladh i gcásanna den sórt seo go ndéanfaí iniúchadh iomlán agus go gcuirfí plean céimnithe in áit lena chinntiú go bhfuil an chomharthaíocht chuí ar fad i gcomhréir leis na rialacháin.
Fógairtí taifeadta béil
Ní raibh cuid mhaith de na fógairtí taifeadta béil a scrúdaíodh ag cloí go hiomlán leis na rialacháin.
Ní raibh i nGaeilge ach an bheannacht agus nath buíochais ag deireadh na dteachtaireachtaí ar roinnt teachtaireachtaí fóin a tástáladh, cé go n-éilítear go mbeadh an t-eolas céanna ar fáil sa dá theanga.
Rinneadh tástálacha an athuair ar na fógairtí i ndiaidh na ndátaí sin.
Níor léir go raibh aon mhórathrú tagtha ar an gcur chuige.
Beidh m'Oifig ag filleadh air seo in am trátha.
Gealltanais scéime teanga
Daingníodh gach scéim teanga ab ábhar don iniúchadh seo sa tréimhse idir Feabhra 2017 agus Deireadh Fómhair 2018 agus ba chéadscéimeanna iad ar fad.
Cuireadh tús leis an iniúchadh i mí Iúil 2019.
Léirítear sa tábla thíos an chomóntacht a bhí le brath idir bunábhair na ngealltanas a tugadh sna scéimeanna éagsúla ach bhí cuid mhaith éagsúlachtaí i gceist leis na sonraíochtaí a bhain leo.
Mar shampla, thug Bord Oideachais agus Oiliúna Chill Dara agus Chill Mhantáin gealltanas go mbeadh gach fógairt bheo déanta go dátheangach.
Ba 20% de na fógairtí beo, áfach, a gheall Bord Oideachais agus Oiliúna Dhún na nGall a bheadh dátheangach agus 10% i gcás Bhord Oideachais agus Oiliúna Luimnigh agus an Chláir.
Cumarsáid leis an bpobal
Is iomaí modh a bhíonn in úsáid ag na Boird Oideachais agus Oiliúna chun cumarsáid a dhéanamh leis an bpobal.
Tugtar gealltanais reachtúla sna scéimeanna teanga ar mhaithe leis an nGaeilge a normalú agus a chur chun cinn sna modhanna cumarsáide sin.
Maidir le cumarsáid teileafóin, tugadh gealltanas i ngach scéim go ndéanfaí ar a laghad beannú do ghlaoiteoirí i nGaeilge ar dtús nó ainm na heagraíochta a thabhairt i nGaeilge roimh é a thabhairt i mBéarla.
Tar éis dúinn roinnt tástálacha a chur i gcrích, ba léir dúinn nach raibh comhlíonadh iomlán le sonrú.
Bhain an neamh-chomhlíonadh is tromchúisí sa réimse seo den iniúchadh le foirmeacha iarratais do phoist mhúinteoireachta a chuirtear ar fáil ar an gcóras ar líne eRecruit.
Bhí an córas seo in úsáid ag Boird Oideachais agus Oiliúna a gheall go mbeadh leaganacha Gaeilge ar fáil de gach foirm iarratais agus is iad na foirmeacha is mó a úsáidtear ná foirmeacha a bhain le Gaelcholáistí.
Ní mór clárú leis an gcóras seo le hiarratas a dhéanamh ach is i mBéarla amháin atá an córas clárúcháin ar fáil.
Fágann sé sin nach féidir iarratais a dhéanamh i nGaeilge do phoist mhúinteoireachta.
Tuigtear dom go bhfuil ceist na bhfoirmeacha iarratais pléite ag na Boird leis an ngnólacht seachtrach a sholáthraíonn an córas eRecruit agus go bhfuil an t-ábhar ardaithe ag leibhéal náisiúnta.
Feictear dúinn go bhfuil gá le socrú eatramhach trína nglacfaí le hiarratais i nGaeilge lasmuigh den chóras eRecruit nó go réiteofar an cheist seo.
Moladh go gcuirfí a leithéid de shocrú i bhfeidhm d'iarratasóirí ar mian leo iarratas a dhéanamh i nGaeilge agus go dtabharfaí é sin le fios go réamhghníomhach.
Teicneolaíocht faisnéise
Thug na Boird Oideachais agus Oiliúna ar fad gealltanas i dtaca leis an ábhar statach ar an suíomh gréasáin a chur ar fáil go dátheangach.
Bhí easnaimh agus earráidí sna suíomhanna Gaeilge agus ní raibh siad ar aon dul leis an ábhar Béarla, cé go raibh cuid mhaith dul chun cinn le sonrú ó na tástálacha a rinneadh ar na suíomhanna gréasáin.
I gcás Bhord Oideachais agus Oiliúna Luimnigh agus an Chláir, bhí an córas meaisínaistriúcháin Browsealoud in úsáid chun an t-ábhar statach a sholáthar i nGaeilge.
Moladh aistriúchán gairmiúil a dhéanamh ar an inneachar statach ar an suíomh gréasáin agus é a uaslódáil laistigh de thréimhse shonraithe.
Earcaíocht, oiliúint agus forbairt
Dearbhaíonn na Boird Oideachais agus Oiliúna ar fad a scrúdaíodh go gcuirfear na hacmhainní agus na deiseanna cuí ar fáil do bhaill foirne ar mian leo a n-inniúlacht sa Ghaeilge a fhorbairt.
Tugadh le fios go ndearna Bord Oideachais agus Oiliúna Dhún na nGall agus Bord Oideachais agus Oiliúna Luimnigh agus an Chláir suirbhé le cumas Gaeilge na mball foirne agus an leibhéal spéise a bheadh acu i ranganna Gaeilge a mheas.
Tá cúrsa inseirbhíse á reáchtáil ag Coiste Gaeilge Bhord Oideachais agus Oiliúna Dhún na nGall do mhúinteoirí matamaitice, chomh maith le ranganna comhrá don fhoireann riaracháin.
Monatóireacht
Gheall na Boird Oideachais agus Oiliúna a scrúdaíodh go mbeadh córas foirmiúil in áit chun faireachán a dhéanamh ar iarratais ar sheirbhís i nGaeilge agus go dtabharfaí cuntas sa Tuarascáil Bhliantúil ina leith.
Ní raibh a leithéid de chuntas i dTuarascáil Bhliantúil Bhord Oideachais agus Oiliúna Chill Dara agus Chill Mhantáin don bhliain 2018.
Bhí sé le tuiscint nach raibh aon fhaireachán chuí á déanamh ag an mBord seo ar chur i bhfeidhm ghealltanais na scéime teanga ná dualgais dhíreacha an Achta.
Theastódh córas foirmiúil faireacháin, mar a moladh, lena chinntiú go gcuirtear na ceanglais reachtúla seo i bhfeidhm go cuí.
Cumas gealltanais a chur i bhfeidhm
Ní mór do chomhlachtaí poiblí a chinntiú go bhfuil líon leordhóthanach comhaltaí foirne acu chun a ngealltanais scéime teanga agus a ndualgais dhíreacha a chomhlíonadh.
Tugtar cuntas sa tábla thíos ar an líon foirne riaracháin de chuid na mBord Oideachais agus Oiliúna a mheastar atá inniúil sa Ghaeilge.
Bhí slata tomhais éagsúla in úsáid ag na Boird faoi leith chun inniúlacht sa Ghaeilge a mheas agus caithfear é sin a chur san áireamh agus na figiúirí thíos á scagadh.
Conclúid
Thug Bord Oideachais agus Oiliúna Dhún na nGall le fios go n-aistreodh sé a chuid ráiteas airgeadais go hinmheánach agus go bhfoilseofaí an leagan Gaeilge go comhuaineach leis an leagan Béarla amach anseo.
Cuirfear an freagra a fuaireamar ó BOOÉ in iúl don Bhord.
Tá an Bord céanna ag leanúint lena chomhfhreagras le eRecruit maidir leis na foirmeacha iarratais a chur ar fáil go dátheangach ach idir an dá linn dúradh go bhfáilteofar roimh iarratais ar bith atá líonta as Gaeilge.
Gheall Bord Oideachais agus Oiliúna Luimnigh agus an Chláir go ndéanfadh sé a dhícheall socrú eatramhach a dhéanamh d'iarratasóirí ar mian leo iarratas a dhéanamh i nGaeilge ar mhodh eile seachas tríd an gcóras eRecruit.
Dúirt Bord Oideachais agus Oiliúna Luimnigh agus an Chláir go ndéanfar aistriúchán gairmiúil ar an ábhar statach ar a shuíomh gréasáin faoi dheireadh mhí Iúil 2020 seachas a bheith taobh le córas meaisínaistriúcháin.
Ghlac Bord Oideachais agus Oiliúna Chill Dara agus Chill Mhantáin le moltaí na hOifige agus leagadh amach amchlár soiléir faoina gcuirfí na moltaí sin i bhfeidhm faoi dheireadh na bliana reatha.
Tá na moltaí go gcuirfí córas oiriúnach in áit le freagra a thabhairt ar chomhfhreagras sa teanga oifigiúil chéanna agus go dtabharfaí freagra tráthúil ar ghearáin ó m'Oifig le cur i bhfeidhm láithreach.
Tá roinnt samplaí tugtha in Aguisín B de na suíomhanna gréasáin a scrúdaíodh.
INIÚCHADH AR CHOMHARTHAÍOCHT IN INSTITIÚIDÍ TRÍÚ LEIBHÉAL
Achoimre
Scrúdaíodh an bealach a bhfuil na ceithre ollscoil a thagann faoi scáth Ollscoil na hÉireann,
Ollscoil na hÉireann, Gaillimh
Coláiste na hOllscoile, Corcaigh
An Coláiste Ollscoile, Baile Átha Cliath
Ollscoil na hÉireann, Má Nuad ag cloí leis na riachtanais maidir le húsáid na dteangacha oifigiúla ar chomharthaíocht.
Bhí sé de chuspóir ag an iniúchadh seo teacht ar thuairim ghinearálta maidir leis an leibhéal géilliúlachta a bhain leis na comharthaí a bhí in úsáid ag na hinstitiúidí tríú leibhéal ábhartha.
Bíonn réimse leathan comharthaí in úsáid ag ollscoileanna ag campais éagsúla dá gcuid.
Roghnaíodh roinnt láithreacha samplacha agus scrúdaíodh na comharthaí a bhí in úsáid iontu.
Níor tugadh aon réamhfhógra maidir leis na láithreacha a bhí le scrúdú.
Cuireadh comharthaí seachtracha, comharthaí inmheánacha, comharthaí buana agus comharthaí sealadacha san áireamh.
An dualgas reachtúil
Sonraítear sna rialacháin faoin Acht na dualgais teanga atá le comhlíonadh ag comhlachtaí poiblí maidir le comharthaí a chuireann siad in airde nó a chuirtear in airde thar a gceann.
Faoi réir na rialachán, is ceadmhach do chomhlacht poiblí rogha a dhéanamh Gaeilge amháin a úsáid ar chomharthaíocht, nó Gaeilge agus Béarla.
Sa chás go roghnaítear an téacs a bheith dátheangach is gá cloí leis na critéir shoiléire atá leagtha amach, is iad sin:
ní mór don téacs i nGaeilge a bheith ar dtús;
ní mór don téacs i nGaeilge a bheith chomh feiceálach, chomh sofheicthe agus chomh hinléite céanna leis an téacs i mBéarla;
ní féidir go mbeadh an téacs i nGaeilge níos lú, ó thaobh méide de, ná na litreacha sa téacs i mBéarla;
ní mór an fhaisnéis chéanna a chur in iúl sa téacs i nGaeilge agus a chuirtear in iúl sa téacs i mBéarla;
ní cheadaítear focal sa téacs i nGaeilge a ghiorrú mura bhfuil an focal sa téacs i mBéarla, ar aistriúchán air é, giorraithe freisin.
Ní bhaineann na rialacháin seo le comharthaí bóthair ná le comharthaí sláinte agus sábháilteachta a bhfuil rialacháin eile déanta fúthu ach amháin má bhaineann díolúine leo.
Is gá d'aon chomhartha nua a chuireann comhlachtaí poiblí in airde, nó a chuirtear in airde thar a gceann, a bheith ag cloí leis na rialacháin tar éis an 1 Márta 2009.
Tá dátaí áirithe sonraithe sna rialacháin faoina gcaithfear aon chomharthaí neamhghéilliúla a bhí in airde roimh theacht i bhfeidhm na rialachán a leasú.
Níor chóir go mbeadh aon chomharthaí i mBéarla amháin in airde ag comhlachtaí poiblí faoin tráth seo ach amháin más cinn iad a thagann faoi bhrí na ndíolúintí a luaitear sna rialacháin.
Is gá aon chomharthaí ar a bhfuil botún sa téacs i nGaeilge a bheith ceartaithe chomh maith.
Anuas ar na ceanglais reachtúla teanga atá ar ollscoileanna na tíre faoi Acht na dTeangacha Oifigiúla, tá dualgais bhreise leagtha orthu i dtaobh na Gaeilge faoi Acht na nOllscoileanna, 1997.
Ar cheann de na cuspóirí ollscoile a leagtar síos san Acht sin, tá:
12. (e) “teangacha oifigiúla an Stáit a chur chun cinn, ag féachaint go speisialta do chaomhnú, do chur chun cinn agus d'úsáid na teanga Gaeilge agus do chaomhnú agus do chur chun cinn chultúir shainiúla na hÉireann”
Tá sé riachtanach mar sin go dtiocfadh na comharthaí a chuireann ollscoil in airde leis na rialacháin ar mhaithe le sofheictheacht agus cur chun cinn na Gaeilge sna lárionaid oideachais agus taighde.
Léiríonn comharthaí géilliúla dátheangacha do phobal na hollscoile agus do chuairteoirí gur ann do dhá theanga oifigiúla agus an stádas a bhaineann leo.
An obair iniúchta
I mí Aibreáin 2019 seoladh litir chuig Uachtaráin na gceithre ollscoil ag tabhairt réamhfhógra go raibh Oifig an Choimisinéara Teanga chun iniúchadh a dhéanamh maidir le húsáid na dteangacha oifigiúla ar an gcomharthaíocht atá in úsáid acu.
Tugadh le fios go scrúdófaí an chomharthaíocht i dtaca leis an leibhéal géilliúlachta leis na rialacháin chuí faoin Acht le faireachán a dhéanamh agus lena chinntiú go gcomhlíontar forálacha an Achta.
Scríobhamar arís chuig na hollscoileanna ábhartha i mí Iúil 2019 ag lorg faisnéise i dtaca leis na hábhair seo a leanas:
Cén córas atá i bhfeidhm ag an ollscoil chun a chinntiú go gcloíonn aon chomharthaí nua a chuirtear in airde le riachtanais na rialachán?
Cuntas a thabhairt ar aon chéimeanna a ghlac an ollscoil go dtí seo chun a chinntiú gur leasaíodh aon chomharthaí a bhí in airde roimh theacht i bhfeidhm na rialachán agus ar ghá iad a leasú faoin 1 Márta 2012 nó faoin 1 Márta 2013.
Ar thug an ollscoil faoi iniúchadh ar chomharthaí aon tráth ó theacht i bhfeidhm na rialachán chun an leibhéal géilliúlachta a mheas?
Thug gach ollscoil freagra ar an iarratas.
Ina dhiaidh sin tugadh cuairt ar na hollscoileanna i mí Lúnasa agus i mí Dheireadh Fómhair 2019 chun iniúchadh súl a dhéanamh ar na comharthaí atá in úsáid agus glacadh roinnt grianghraf de chomharthaí éagsúla.
Ina dhiaidh sin arís scríobhamar chuig na hollscoileanna agus tugadh dréacht-tuairisc dóibh ar thorthaí an iniúchta; is éard a d'eascair as sin ná moladh go n-ullmhófaí plean oibre ina sonrófaí amchlár socraithe chun aon chomharthaí nach bhfuil ag cloí le riachtanais na rialachán a leasú.
Mar chéim dheiridh, d'eisigh m'Oifig an leagan críochnúil den tuarascáil chuig Uachtaráin na n-ollscoileanna san earrach, 2020.
Tátail agus príomhthorthaí
Scrúdaíodh réimse leathan comharthaí, ina measc, comharthaí seachtracha, comharthaí inmheánacha, comharthaí buana agus comharthaí neamhbhuana.
Is comharthaí treorach agus eolais den chuid is mó a bhíonn in úsáid sna hollscoileanna.
Bhí leibhéil éagsúla ghéilliúlachta i gceist le gach ollscoil ach ar an iomlán ní raibh ach beagán os cionn leath na gcomharthaí a scrúdaíodh géilliúil go hiomlán don reachtaíocht.
In 41% de na cásanna bhí an téacs i mBéarla amháin ar chomharthaí a scrúdaíodh.
Comharthaí sealadacha den chuid is mó a bhí sa chatagóir seo.
Is comharthaí iad seo a d'fhéadfaí a leasú go héasca agus léiríonn sé an tábhacht a bhaineann leis na córais chuí a bheith in áit lena chinntiú go mbeadh comharthaí den chineál seo ag teacht le riachtanais na rialachán.
Ábhar eile ar thug mé suntas dó ná go raibh ainm na hOllscoile léirithe i mBéarla amháin ag Ollscoil na hÉireann, Má Nuad i dteannta lógó na hOllscoile.
Is ábhar mór díomá dom cur chuige agus dearcadh Ollscoil na hÉireann, Má Nuad i leith an ábhair seo.
Sin i bhfianaise imscrúdú a rinne mé ar an Ollscoil sa bhliain 2016 inar léiríodh go raibh an Ollscoil ag sárú na reachtaíochta trí ainm an chomhlachta phoiblí a chur i mBéarla amháin ar cheannteidil stáiseanóireachta agus ar chomharthaíocht.
Faoi na rialacháin, is ceadmhach do chomhlacht poiblí Gaeilge amháin nó Gaeilge agus Béarla a úsáid ar cheannteidil stáiseanóireachta agus ar chomharthaíocht.
Má roghnaíonn siad an cur chuige dátheangach tá critéir an-soiléir leagtha amach sna rialacháin faoin mbealach a rachfaí i mbun an rogha sin a fheidhmiú.
Ceadaíonn na rialacháin díolúine i gcás lógó ach ní bhaineann an díolúine sin le hainm an chomhlachta phoiblí.
Thug Ollscoil na hÉireann, Gaillimh agus Coláiste na hOllscoile, Corcaigh tús áite d'ainm an chomhlachta phoiblí i mBéarla i dteannta an lógó ar chomharthaíocht.
Moladh i ngach cás tús áite a thabhairt don leagan Gaeilge d'ainm an chomhlachta phoiblí ar chomharthaí a chuirfeadh an comhlacht poiblí in airde agus go gcinnteofaí go mbeidís i gcomhréir leis an reachtaíocht.
Príomh-mholtaí:
Áirítear ar phríomh-mholtaí an iniúchta:
Plean oibre a ullmhú agus a chur faoi bhráid m'Oifige ina sonraítear amchlár socraithe chun aon chomharthaí nach bhfuil ag cloí leis na rialacháin a leasú.
Scrúdú a dhéanamh ar chomharthaíocht ag foirgnimh eile nár cuimsíodh san iniúchadh.
Clár oibre a réiteach chun aghaidh a thabhairt ar chomharthaí neamhghéilliúla a aimsítear ag láithreacha eile ar champais na n-ollscoileanna.
Meabhrúchán a eisiúint chuig an bhfoireann atá freagrach as comharthaí a chur in airde (cinn neamhbhuana san áireamh) maidir le riachtanais na rialachán.
Teimpléid a ullmhú de chomharthaí sealadacha coitianta a chloíonn le riachtanais na rialachán agus a bhféadfadh an fhoireann iad a úsáid.
I gcás comharthaí ina bhfuil ainm iomlán na hollscoile i dteannta an lógó ba chóir a chinntiú go bhfuil an téacs i nGaeilge ar dtús agus chomh feiceálach, chomh sofheicthe agus chomh hinléite céanna leis an téacs i mBéarla.
I gcás Ollscoil na hÉireann, Má Nuad go bhfeidhmeofaí de réir na bhfionnachtana agus na moltaí a rinneadh san imscrúdú foirmiúil a seoladh in 2016.
Gearrchuntas ar na hollscoileanna éagsúla
Ollscoil na hÉireann, Gaillimh
Tugadh cuairt ar Ollscoil na hÉireann, Gaillimh ar an 24 Deireadh Fómhair 2019 chun iniúchadh a dhéanamh ar na comharthaí atá in úsáid ag an Ollscoil.
Cuimsíodh réimse leathan comharthaí san iniúchadh ag deich bhfoirgneamh de chuid na hOllscoile.
Scrúdaíodh 412 comhartha san iomlán agus léirigh na torthaí go raibh 280 comhartha acu sin (68%) géilliúil go hiomlán leis na rialacháin.
Tugtar cuntas sa tábla thíos ar an leibhéal géilliúlachta agus líon na gcomharthaí a scrúdaíodh.
Le linn an phróisis thugamar faoi deara i roinnt bheag cásanna go bhfuil Ollscoil na hÉireann, Gaillimh ag tabhairt tús áite d'ainm Béarla an chomhlachta phoiblí (National University of Ireland, Galway) i dteannta an lógó ar chomharthaíocht.
Faoi na rialacháin ceadaítear díolúine i gcás lógó ach ní bhaineann an díolúine sin le hainm an chomhlachta phoiblí.
Ba cheart tús áite a bheith tugtha don leagan Gaeilge d'ainm an chomhlachta phoiblí.
Bhí líon suntasach comharthaí, 28%, i mBéarla amháin.
Bhain os cionn leath na gcomharthaí neamhghéilliúla le cinn neamhbhuana.
Is comharthaí iad seo is féidir a leasú go héasca agus léiríonn sé an tábhacht go mbeadh córas in áit chun a chinntiú go mbíonn comharthaí den chineál seo ag cloí leis na rialacháin.
I dtaca leis na comharthaí dátheangacha neamhghéilliúla, is comharthaí iad siúd nach bhfuil ag cloí go hiomlán leis an méid a éilítear sna rialacháin ó thaobh an téacs i nGaeilge, i.e. tús áite tugtha don téacs i mBéarla, an téacs i mBéarla i gcló trom.
Chuir an Ollscoil plean oibre faoi bhráid na hOifige seo i gcás na gcomharthaí dátheangacha neamhghéilliúla ina sonraítear amchlár socraithe ina leasófar aon chomharthaí nach bhfuil ag cloí le riachtanais na rialachán.
An córas atá in áit ag an Ollscoil
Thug an Ollscoil le fios i gcomhfhreagras uaithi mí Mheán Fómhair 2019 go mbaintear úsáid as dhá phríomhbhealach chun a chinntiú go gcloíonn aon chomharthaí nua a chuirtear in airde le riachtanais na rialachán.
Tugadh le fios go seolann Oifig an Rúnaí ciorcláin thréimhsiúla chuig foireann uile na hOllscoile ina sonraítear riachtanais reachtúla na hOllscoile faoin Acht agus faoi na scéimeanna teanga.
Cuirtear nasc chuig treoirleabhar an Achta ar fáil sna ciorcláin; cuireadh cóip den chiorclán ba dhéanaí faoi bhráid na hOifige.
Tugadh le fios go bhfeidhmíonn Seirbhís Aistriúcháin na hOllscoile faoi scáth Acadamh na hOllscolaíochta Gaeilge agus go bhfreastalaíonn sí ar riachtanais teanga Ollscoil na hÉireann, Gaillimh.
Cuireann an tseirbhís sainchomhairle agus seirbhís aistriúcháin ar fáil d'fhoireann na hOllscoile chun a chinntiú go gcomhlíonann an Ollscoil a cuid dualgas reachtúil i dtaca leis an dátheangachas.
Áirítear na ceanglais a bhaineann le comharthaíocht leis seo.
Tugadh le fios dúinn nuair a bhíonn comhartha le haistriú nó le profléamh go gcinntíonn na haistritheoirí go bhfuil an comhartha ag cloí leis na rialacháin.
Lorgaítear comhairle/saineolas i gcásanna áirithe nuair is gá.
Tagraíodh freisin do chéimeanna a ghlacann an Ollscoil chun comharthaí a cheartú nuair a thagann gearáin chun cinn agus an t-iniúchadh a dhéantar chun an leibhéal géilliúlachta a mheas.
Thug an Ollscoil le fios go dtuigtear gur obair leanúnach é faireachán a dhéanamh ar chúrsaí comharthaíochta ar champas na hOllscoile agus go bhféachann sí i gcónaí lena chinntiú go ndéantar gach iarracht cloí leis na rialacháin a bhaineann le comharthaíocht agus leis an Acht.
Coláiste na hOllscoile, Corcaigh
Scrúdaíodh raon leathan comharthaí a bhí in úsáid ar champas Choláiste na hOllscoile, Corcaigh le linn cuairt a tugadh air i mí Dheireadh Fómhair 2019.
Scrúdaíodh 517 comhartha ag deich bhfoirgneamh de chuid na hOllscoile.
Ní raibh an téacs dátheangach ar 47 comhartha i gcomhréir leis na rialacháin ach de bharr iad a bheith in airde roimh an 1 Márta 2009, ní gá iad a leasú go dtí an 1 Eanáir 2026.
D'fhág sin go raibh 470 comhartha a bhféadfaí a leibhéal géilliúlachta a mheas.
As na 470 comhartha sin bhí 56% de na comharthaí ag cloí leis an dualgas reachtúil.
Tugtar cuntas sa tábla thíos ar an leibhéal géilliúlachta agus líon na gcomharthaí a scrúdaíodh.
Thugamar faoi deara i roinnt cásanna go bhfuil Coláiste na hOllscoile, Corcaigh ag tabhairt tús áite d'ainm Béarla an chomhlachta phoiblí (University College Cork, Ireland) i dteannta an lógó ar chomharthaíocht.
Éilíonn na rialacháin go mbeadh ceannteidil stáiseanóireachta agus comharthaíocht a chuireann comhlacht poiblí in airde i nGaeilge, nó i nGaeilge agus i mBéarla.
Faoi na rialacháin ceadaítear díolúine i gcás lógó ach ní bhaineann an díolúine sin le hainm an chomhlachta phoiblí.
Ba cheart go mbeadh tús áite tugtha don leagan Gaeilge d'ainm an chomhlachta phoiblí.
Ba chóir don Ollscoil a chinntiú nach gcuirtear a thuilleadh comharthaí in airde ina bhfuil tús áite tugtha d'ainm na hOllscoile i mBéarla.
Maidir leis na comharthaí a bhí i mBéarla amháin (37%), éilíonn na rialacháin go leasófaí aon seanchomharthaí den chineál sin faoin 1 Márta 2013.
Bhain os cionn leath na gcomharthaí neamhghéilliúla le cinn neamhbhuana.
Is comharthaí iad seo is féidir a leasú go héasca agus léiríonn sé an tábhacht go mbeadh córas ceart in áit chun a chinntiú go mbíonn comharthaí den chineál seo ag cloí leis na rialacháin.
Léirítear sa chairt thíos na leibhéil éagsúla ghéilliúlachta a bhain leis na comharthaí a scrúdaíodh mar chuid den iniúchadh seo.
Coláiste na hOllscoile, Corcaigh
An córas atá in áit ag an Ollscoil
Tugadh cuntas céim ar chéim ar an gcóras atá i bhfeidhm ag Coláiste na hOllscoile, Corcaigh chun go gcloíonn aon chomharthaí nua a chuirtear in airde le riachtanais na rialachán.
Nuair a fhaigheann Oifig na bhFoirgneamh agus na nEastát an t-iarratas ar an téacs/na grafaicí atá molta seoltar an téacs ar aghaidh chuig Ionad na Gaeilge Labhartha chun é a sheiceáil nó a aistriú.
Ordaítear na comharthaí tar éis d'Oifig na bhFoirgneamh agus na nEastát an t-ábhar a athbhreithniú/a fhaomhadh.
Déanann Oifig na bhFoirgneamh agus na nEastát an t-ábhar a sheiceáil sula gcuirtear an comhartha in airde.
Tugadh le fios go mbíonn faireachán leanúnach ar siúl ag Oifig na bhFoirgneamh agus na nEastát agus ag an Oifig um Ghnóthaí Corparáideacha agus Dlíthiúla mar aon le hoifigí/haonaid eile san Ollscoil a bhfuil ról acu i gcur i bhfeidhm Acht na dTeangacha Oifigiúla ó thaobh leibhéal géilliúlachta na gcomharthaí nua a mheas.
Nuair a aithnítear comharthaíocht nach bhfuil de réir na rialachán, féachtar ar chéimeanna chun an scéal sin a chur ina cheart.
An Coláiste Ollscoile, Baile Átha Cliath
Tugadh cuairt ar an gColáiste Ollscoile, Baile Átha Cliath i mí Dheireadh Fómhair 2019 agus scrúdaíodh 328 comhartha ag deich bhfoirgneamh de chuid na hOllscoile.
Léiríodh sna torthaí go raibh 133 comhartha acu sin géilliúil go hiomlán do na dualgais reachtúla teanga.
Tugtar cuntas sa tábla thíos ar an leibhéal géilliúlachta agus líon na gcomharthaí a scrúdaíodh.
Ní mór a chur san áireamh go bhféadfadh leibhéil éagsúla neamhghéilliúlachta a bheith i gceist leis na comharthaí a scrúdaíodh.
Ba chúis iontais agus díomá an líon comharthaí a bhí i mBéarla amháin (52%).
Ba chomharthaí neamhbhuana nach mór leath na gcomharthaí neamhghéilliúla.
Is comharthaí iad seo is féidir a leasú go héasca agus léiríonn sé an tábhacht go mbeadh córas ceart in áit chun a chinntiú go mbíonn comharthaí den chineál seo ag cloí leis na rialacháin.
I gcás comharthaí a bhí dátheangach ach nach raibh ag cloí go hiomlán leis an méid a éilítear sna rialacháin ó thaobh an téacs i nGaeilge, d'fhéadfadh nach mbeadh aon riachtanas iad a leasú go dtí an 1 Eanáir 2026 dá mba chomharthaí iad a bhí curtha in airde roimh theacht i bhfeidhm na rialachán.
Lorgaíodh soiléiriú ar an Ollscoil i leith an réimse seo comharthaíochta agus fuarthas an t-eolas breise a bhí de dhíth.
Tá an méid sin áirithe sa tábla thuas.
Léirítear sa chairt thíos na leibhéil éagsúla ghéilliúlachta a bhain leis na comharthaí a scrúdaíodh mar chuid den iniúchadh seo.
An Coláiste Ollscoile, Baile Átha Cliath
An córas atá in áit ag an Ollscoil
Thug an Ollscoil le fios i mí Mheán Fómhair 2019 go gcuirtear riachtanais na rialachán san áireamh nuair a dheartar agus nuair a shonraítear comharthaí le haghaidh tionscadail athchóirithe agus treochomharthaíochta.
Dúirt an Ollscoil gur tugadh aghaidh ar chomharthaí neamhghéilliúla a bhí in airde roimh theacht i bhfeidhm na rialachán le linn obair athchóirithe nó tar éis iniúchtaí a bheith curtha i gcrích.
Thug an Ollscoil faoi shuirbhé ar chomharthaí sa bhliain 2014 mar chuid de thionscadal a bhain le straitéis treochomharthaíochta.
Dúradh go bhfuil sé beartaithe suirbhé eile a dhéanamh i mbliana agus go ndéanfaí iniúchadh ar chomharthaí seachtracha gach bliain mar chuid de chlár leanúnach.
Ollscoil na hÉireann, Má Nuad
Tugadh cuairt ar dhá fhoirgneamh déag de chuid na hOllscoile agus scrúdaíodh 361 comhartha ar an iomlán.
Bhí téacs dátheangach ar 64 de na comharthaí sin ach ní raibh siad i gcomhréir go hiomlán leis na rialacháin.
Chuir údaráis na hOllscoile in iúl gur cuireadh na comharthaí seo in airde roimh an 1 Márta 2009 agus mar sin, ní gá iad a leasú go dtí an 1 Eanáir 2026.
D'fhág sin go raibh 297 comhartha a bhféadfaí a leibhéal géilliúlachta a mheas.
Bhí os cionn leath na gcomharthaí sin - 63% - ag sárú na ndualgas reachtúil teanga.
Tugtar cuntas sa tábla thíos ar an leibhéal géilliúlachta agus líon na gcomharthaí a scrúdaíodh.
Le linn an phróisis thugamar faoi deara go bhfuil ainm na hOllscoile léirithe i mBéarla amháin ‘Maynooth University National University of Ireland Maynooth' i dteannta lógó na hOllscoile.
Tá an lógó maille leis an téacs i mBéarla á úsáid ar roinnt comharthaí a bhí dátheangach go hiomlán cé is moite den téacs sin.
Is ábhar é seo - úsáid ainm na hOllscoile i dteannta an lógó - a scrúdaigh an Oifig seo i bhfoirm imscrúdú oifigiúil sa bhliain 2016.
Rinneadh fionnachtain an t-am sin gur sárú ar an reachtaíocht é ainm na hOllscoile a bheith i mBéarla amháin ar chomharthaíocht nó ar stáiseanóireacht.
Ba léir nár cuireadh moltaí an imscrúdaithe i bhfeidhm. Táim ag féachaint ar na céimeanna breise is féidir liom a thógáil i bhfianaise na neamhairde, is cosúil, atá déanta ar na moltaí a rinneadh san imscrúdú reachtúil.
Tráth an iniúchta is i mBéarla amháin a bhí os cionn leath na gcomharthaí (54%) a bhí in airde thart timpeall an champais.
Léiríonn an líon ard comharthaí den chineál sin an fhaillí atá déanta ag Ollscoil na hÉireann, Má Nuad i dtaobh chomhlíonadh an dualgais reachtúil atá uirthi maidir le comharthaíocht.
I gcomhfhreagras a fuarthas ar an 11 Meitheamh 2020 ó Ollscoil na hÉireann, Má Nuad tugadh gealltanas go leasófaí na comharthaí ar fad faoin 1 Meán Fómhair 2021.
Chomh maith leis sin, cuireadh plean oibre agus clár ama ar fáil don Oifig seo lena gcinnteofar go mbeidh na comharthaí ag cloí le riachtanais na rialachán faoin dáta sin.
Thug Ollscoil na hÉireann, Má Nuad le fios dúinn, ó tharla nár réitíodh go fóill an cheist maidir le hainm an chomhlachta phoiblí a bheith léirithe i mBéarla amháin i dteannta lógó na hOllscoile, go bhfuil fadhbanna cruthaithe ó thaobh na comharthaíochta agus dá bharr go gcaithfear an cheist a phlé laistigh den eagraíocht.
Léirítear sa chairt thíos na leibhéil éagsúla ghéilliúlachta a bhain leis na comharthaí a scrúdaíodh mar chuid den iniúchadh seo.
An córas atá in áit ag an Ollscoil
Tugadh le fios dúinn go n-oibríonn Oifig na Gaeilge go dlúth leis na hoifigí agus le ranna eile na hOllscoile chun a chinntiú go mbíonn aon chomhartha nua a chuireann an Ollscoil in airde ag cloí leis na rialacháin.
Tugadh le fios chomh maith gurb í Oifig na Gaeilge a chuireann an t-aistriúchán ar fáil de réir mar a theastaíonn sé agus go seiceáiltear profaí sula ndeimhnítear na comharthaí.
Dúradh chomh maith gur fhorbair Oifig na Gaeilge bileog eolais sa bhliain 2016 dar teideal ‘Eolas Tábhachtach do Bhaill Foirne' le hachoimre a dhéanamh ar riachtanais an Achta.
Bhí míniú ar na rialacháin a bhaineann le comharthaíocht san áireamh.
Dúradh linn go bhfuil Oifig na Gaeilge ag obair chun na haistriúcháin riachtanacha a ullmhú don chomharthaíocht atá le hathrú nó le huasdátú.
Dúradh gur tionscnamh leanúnach atá ann toisc go bhfuil comharthaí sonracha i gceist agus go dtógann sé am athbhreithniú a dhéanamh ar gach ceann acu.
Tátail
Tá dualgas reachtúil ar chomhlachtaí poiblí a chinntiú go bhfuil a gcuid stáiseanóireachta, a gcuid comharthaíochta agus a gcuid fógairtí taifeadta béil á soláthar i nGaeilge amháin, nó i nGaeilge agus i mBéarla, de réir critéir ar leith atá daingnithe sna rialacháin.
Is comhlachtaí poiblí iad na hollscoileanna a thagann faoi scáth na reachtaíochta agus a bhaineann feidhm as an-chuid comharthaíochta chun eolas a chur ar fáil don fhoireann, mic léinn agus cuairteoirí.
Tá dualgas teanga ar na heagraíochtaí ní hamháin faoi na rialacháin atá déanta faoi Acht na dTeangacha Oifigiúla ach faoi Acht na nOllscoileanna, 1997 chomh maith.
I gcás trí cinn de na hollscoileanna a scrúdaíomar bhí tús áite tugtha d'ainm Béarla an chomhlachta phoiblí ar chomharthaíocht cé go sonraítear sna rialacháin gur gá tús áite a thabhairt don téacs i nGaeilge.
Tugtar cuntas sa tábla thíos ‘Comharthaí de réir ollscoile' ar an leibhéal géilliúlachta agus líon na gcomharthaí a scrúdaíodh sna hollscoileanna éagsúla.
Ní mór a chur san áireamh go bhféadfadh leibhéil éagsúla neamhghéilliúlachta a bheith i gceist leis na comharthaí a scrúdaíodh.
Bhí roinnt cásanna ina raibh comharthaí in úsáid a bhí dátheangach den chuid is mó ach fós nach raibh ag cloí go hiomlán leis na rialacháin ó thaobh an téacs i nGaeilge.
I gcásanna eile bhí comharthaí ina raibh an téacs i mBéarla amháin in ainneoin gur cheart do chomharthaí den chineál sin a bheith leasaithe faoin mbliain 2013.
Tábla: Comharthaí de réir ollscoile
Tar éis don Oifig seo an próiseas faireacháin a thabhairt chun críche ba léir nach raibh ach beagán os cionn leath, 53% ina iomláine, de na comharthaí a bhí ag cloí go hiomlán leis na rialacháin atá déanta faoin Acht.
Is léir dom ón iniúchadh a rinne m'Oifig go bhfuil lochtanna fós leis an gcur chuige atá á ghlacadh ag na hollscoileanna a scrúdaíodh chun dul i ngleic le comharthaí neamhghéilliúla.
Faoin tráth seo bheifí ag súil go mbeadh socruithe curtha i ngnímh a chinnteodh go gcloífí le dualgais reachtúla teanga agus comharthaí á gcur in airde.
Tá roinnt samplaí in Aguisín C de na comharthaí a scrúdaíodh.
SUÍOMHANNA GRÉASÁIN NA nÚDARÁS ÁITIÚIL
Achoimre
Scrúdaíodh comhlíonadh gealltanas maidir le húsáid na Gaeilge ar shuíomhanna gréasáin deich n-údarás áitiúla agus áiríodh gealltanais maidir le seirbhísí idirghníomhacha a chur ar fáil i nGaeilge sa chás gurbh ann do na gealltanais sin.
Ní raibh aon cheann de na deich n-údarás áitiúla a scrúdaíodh i mbliana ag cloí go hiomlán leis na gealltanais a bhí tugtha acu maidir lena suíomhanna gréasáin agus seirbhísí idirghníomhacha.
D'éirigh le dhá údarás áitiúla, Comhairle Contae an Longfoirt agus Comhairle Contae Mhaigh Eo, an dara rátáil comhlíontacht is airde a bhaint amach.
As na 31 údarás áitiúil sa tír, tá scéim teanga daingnithe ag an Aire Cultúir, Oidhreachta agus Gaeltachta i gcás gach ceann acu ach amháin Comhairle Contae Thiobraid Árann.
D'iarr an tAire ar Chomhairle Contae Thiobraid Árann dréachtscéim a ullmhú sa bhliain 2015 ach níor daingníodh í go fóill.
Tá gealltanas tugtha i ngach aon cheann de na scéimeanna sin maidir le soláthar ábhair nó seirbhísí leictreonacha i nGaeilge.
Tá éagsúlacht shubstaintiúil sna cineálacha gealltanas atá tugtha sna scéimeanna teanga éagsúla.
Níor gheall ach údarás áitiúil amháin as na deich gcinn a ndearnadh iniúchadh orthu, Comhairle Cathrach na Gaillimhe, go bhfeidhmeoidís suíomh iomlán dátheangach.
Bhí gealltanais tugtha ag dhá údarás áitiúla eile i dtaca leis an ábhar statach a bheith ar fáil sa dá theanga oifigiúla. Tugadh gealltanas sna cásanna eile faoi roinnt leathanach a chur ar fáil i nGaeilge.
Is áiseanna tábhachtacha eolais agus cumarsáide iad suíomhanna gréasáin san earnáil phoiblí.
Baintear úsáid fhorleathan astu chun eolas agus seirbhísí riachtanacha a sheachadadh ar an bpobal i gcoitinne.
Is iondúil gurb iad suíomhanna gréasáin na chéad fhoinsí tagartha a úsáideann saoránaigh chun teacht ar eolas nó rochtain a fháil ar sheirbhísí.
Baineann comhlachtaí poiblí earraíocht as seirbhísí ar líne chun réimse tábhachtach seirbhísí a chur ar fáil don phobal agus tá sé inmhianaithe go mbeidís ar fáil sa dá theanga oifigiúla.
Is chuige seo a áirítear dualgais maidir leis na suíomhanna gréasáin sna scéimeanna teanga a dhaingnítear.
An dualgas reachtúil
Sna treoirlínte reachtúla faoin Acht tugtar léargas ar an aidhm ba chóir a bheith le gealltanais scéime teanga chomh fada agus a bhaineann sé le suíomh gréasáin an chomhlachta phoiblí.
Tá sé molta sna treoirlínte sin go gcuirfí aon eolas a bhíonn dírithe ar an bpobal ar fáil go dátheangach:
“Is é an aidhm go gcuirfí aon seirbhísí eolais idirlín, lena n-áirítear eolas ginearálta faoi ghníomhaíochtaí na n-eagraíochtaí atá dírithe ar an bpobal go ginearálta, ar fáil sa dá theanga.”
Tagraítear do sheirbhísí idirghníomhacha sna treoirlínte chomh maith agus luaitear go gcaithfear aon seirbhísí nua den chineál sin a thabhairt isteach go dátheangach.
Éilítear gur ceanglas riachtanach a bheadh sa mhéid sin.
An obair iniúchta
Cuimsítear san iniúchadh seo an dara bliain de thionscadal faireacháin a leagadh amach anuraidh chun measúnú a dhéanamh ar chomhlíonadh na ngealltanas atá tugtha ag údaráis áitiúla i dtaca le suíomhanna gréasáin agus seirbhísí ar líne.
Cuireadh na nithe seo a leanas san áireamh chun teacht ar chinneadh maidir leis na scéimeanna teanga a ndéanfaí iniúchadh orthu le linn na bliana 2019:
an t-achar ama ó aontaíodh an chéad scéim teanga leis an údarás áitiúil
an t-achar ama ó aontaíodh an scéim teanga is deireanaí
an cineál scéime (an chéad scéim, an dara scéim agus araile)
an raibh ceantar Gaeltachta ag teacht faoi dhlínse an údaráis áitiúil.
Is iad seo a leanas na scéimeanna a roghnaíodh don iniúchadh:
* Dhaingnigh Comhairle Cathrach na Gaillimhe a ceathrú scéim teanga leis an Aire Cultúir, Oidhreachta agus Gaeltachta le linn an iniúchta agus, mar sin, is ar an tríú scéim a bhí an t-iniúchadh bunaithe.
I mí Iúil 2019 seoladh litir chuig Príomhfheidhmeannaigh na ndeich n-údarás áitiúla ag tabhairt réamhfhógra faoin iniúchadh.
Cuireadh foirm chucu inar tugadh cuntas ar na gealltanais ábhartha a bhí ina scéimeanna teanga faoi seach a bhain le suíomhanna gréasáin agus seirbhísí idirghníomhacha.
Iarradh orthu eolas a thabhairt ar chomhlíonadh na ngealltanas sin.
Scrúdaigh an Oifig seo na suíomhanna gréasáin agus rinneadh tástáil ar na seirbhísí ar líne agus a éifeachtaí is a bhí siad ag comhlíonadh an méid atá geallta sna scéimeanna teanga.
Eisíodh ceisteanna breise chuig na húdaráis ábhartha i bhfianaise na dtástálacha.
Tátail agus príomhthorthaí
Leibhéal géilliúlachta
Chruthaigh an Oifig seo critéir chomhlíonta bunaithe ar fhreagraí na n-údarás áitiúil agus ar bhreithiúnas na hOifige ar chomhlíonadh na ngealltanas.
Áiríodh, mar chuid den phróiseas grádaithe, na dúshláin éagsúla a bhain leis na gealltanais ábhartha a chur i gcrích.
Mar shampla, is mó i bhfad an t-ualach oibre a bhainfeadh lena chinntiú go mbeadh an t-ábhar statach ar fad agus gach córas idirghníomhach ar fáil go dátheangach i gcomparáid le dornán leathanach a chur ar fáil i nGaeilge.
Bhí tionchar ag cúinsí mar iad seo ar an ngrád deiridh a bronnadh i ngach cás.
De réir thorthaí an iniúchta ní raibh údarás áitiúil ar bith ag cloí go hiomlán leis na gealltanais a tugadh ina gcuid scéimeanna teanga i dtaca le suíomhanna gréasáin agus seirbhísí idirghníomhacha.
Níor éirigh ach le 20% de na húdaráis áitiúla an dara grád is airde a bhaint amach, is é sin ag comhlíonadh fhormhór na ngealltanas a tugadh.
D'fhág sé sin go raibh 80% acu nach raibh ach ag comhlíonadh méid áirithe de ghealltanais na scéime nó nach raibh ag comhlíonadh a ndualgas den chuid is mó.
Tugtar achoimre sa tábla thíos ar an ngrád iomlán a bhain na húdaráis áitiúla éagsúla amach:
Seirbhísí Idirghníomhacha
Cuimsítear sna seirbhísí idirghníomhacha a chuireann údaráis áitiúla ar fáil ar a gcuid suíomhanna gréasáin réimse tábhachtach seirbhísí poiblí.
Is follasach a thuiscint cad chuige a leagtar béim faoi leith orthu sna treoracha d'ullmhú scéimeanna teanga agus go molfaí go mbeadh aon chóras idirghníomhach nua a chuirfí i bhfeidhm ar fáil sa dá theanga oifigiúla.
I measc na seirbhísí ar líne is coitianta a chuireann údaráis áitiúla ar fáil don phobal tá foirmeacha iarratais agus aiseolais, chomh maith le híocaíochtaí cánach agus fíneálacha a ghlacadh.
Tá gealltanas tugtha ag gach údarás áitiúil i dtaobh seirbhísí idirghníomhacha a chur ar fáil i nGaeilge ach amháin Comhairle Cathrach agus Contae Luimnigh.
I bhformhór na scéimeanna teanga tá sé ráite go dtabharfaí aon seirbhísí idirghníomhacha nua isteach go comhuaineach i nGaeilge agus i mBéarla.
Tá sé geallta ag roinnt údaráis áitiúla chomh maith go mbeadh córais reatha ar fáil i nGaeilge, tráth a mbeadh an méid sin indéanta.
Tagraíodh i gcuid mhaith scéimeanna teanga don ról lárnach atá ag an nGníomhaireacht Bainistíochta Rialtais Áitiúil i soláthar córas den chineál seo d'údarás áitiúil.
Is léir go raibh agus go bhfuil cumas roinnt de na húdaráis áitiúla córais idirghníomhacha a chur ar fáil i nGaeilge ag brath ar an gcóras a bheith ar fáil ón nGníomhaireacht.
Bheadh sé ina bhuntáiste do na húdaráis áitiúla cur chuige réamhghníomhach a ghlacadh i dtaobh na gcóras seo a éileamh d'fhonn a gcuid gealltanas reachtúil a chomhlíonadh.
Áirítear a leithéid de ghealltanais i roinnt de na scéimeanna a scrúdaíodh ach is beag fianaise a bhí ar fáil go raibh aon iarratas den chineál sin déanta ar an nGníomhaireacht.
Rinneadh tástáil ar na córais idirghníomhacha a bhí i bhfeidhm ag na húdaráis áitiúla ábhartha agus léirigh torthaí na dtástálacha sin go raibh leibhéal ard neamh-chomhlíonta ann.
In ainneoin go bhfuil cuid mhaith córais idirghníomhacha atá forbartha ag an nGníomhaireacht ar fáil sa dá theanga oifigiúla, is léir go bhfuil go leor bearnaí i soláthar seirbhísí idirghníomhacha in earnáil na n-údarás áitiúil.
Fiú sa chás go raibh leagan Gaeilge den chóras ar fáil, mar shampla an córas www.deisighdoshráid.ie, arna sholáthar ag Comhairle Contae Bhaile Átha Cliath Theas, níor léir go raibh sé in úsáid ag na húdaráis áitiúla eile.
Comóntacht na nGealltanas
Scrúdaíodh comóntacht ghealltanais na scéimeanna éagsúla ó thaobh an chineáil ábhair agus na foilseacháin a gealladh a chuirfí ar fáil ar an suíomh gréasáin.
Ba léir go raibh éagsúlachtaí suntasacha le brath idir gealltanais na scéimeanna éagsúla.
Tá sé geallta, mar shampla, i roinnt cásanna go mbeadh suíomh ar leith tiomnaithe d'ábhar Gaeilge agus go mbeadh nasc ar na leathanaigh Bhéarla ina dtreorófaí úsáideoirí chun an tsuímh Gaeilge.
I gcodarsnacht leis sin, tá comhairle contae a fheidhmíonn a suíomh i mBéarla amháin, cé is moite de chéatadán íseal doiciméad atá ar fáil i nGaeilge.
Níor tugadh aon ghealltanas i leith ábhar statach nó leathanaigh áirithe a chur ar fáil go dátheangach i scéim teanga na Comhairle sin.
I gcás eile, gealltar go mbeidh leathanach Gaeilge faoi leith ar shuíomh idirlín na Comhairle, “chun aird a tharraingt ar na seirbhísí agus ar na foirmeacha atá ar fáil trí mheán na Gaeilge” agus deirtear go “spreagfar an fhoireann chun tuilleadh Gaeilge a fhorbairt ar an suíomh”.
Gealltar sa chás sin go mbeidh ar a laghad cúig leathanach Gaeilge ar an suíomh.
Ábhar
I gcás thromlach na scéimeanna teanga a scrúdaíodh, gealladh go gcuirfí roinnt leathanach de chuid an tsuímh gréasáin ar fáil i nGaeilge.
Is minic a tagraíodh do chéatadán leathanach nó rannóga éagsúla a bheith ar fáil go dátheangach.
Is í Comhairle Cathrach na Gaillimhe an t-aon údarás áitiúil a scrúdaíodh a thug gealltanas go bhfeidhmeofaí suíomh iomlán dátheangach.
Bhí gealltanas tugtha ag Comhairle Contae Mhaigh Eo go mbeadh ar a laghad 95% d'ábhar statach an tsuímh ar fáil go dátheangach.
Cé gur gheall Comhairle Contae Laoise go mbeadh gach ábhar statach ar leathanach baile an tsuímh, maille le roinnt leathanaigh eile, ar fáil go dátheangach, léirigh torthaí an iniúchta go raibh córas meaisínaistriúcháin in úsáid.
Níl a leithéid de chóras inghlactha beag ná mór mar chur chuige cuí le hábhar a sholáthar i nGaeilge.
Go deimhin, in imscrúdú a rinne mé sa bhliain 2018 ar Chomhairle Contae Chorcaí i dtaca leis an ábhar seo, tháinig mé ar an bhfionnachtain seo a leanas:
“Ní bhíonn an téacs sa Ghaeilge a tháirgtear trí chóras mheaisínaistriúcháin amháin inchurtha i gcomparáid le caighdeán an bhuntéacs i mBéarla.
Go deimhin, d'fhéadfaí masla a ghlacadh i gcás pobail teanga ar bith dá mbeifí ag súil go nglacfaí le haistriúcháin ar dhroch-chaighdeáin, mar a bhí le feiceáil ar shuíomh gréasáin na Comhairle.
Is measa fós an scéal nuair a bhí an suíomh in úsáid chun gnó oifigiúil de chuid an Stáit a chur i gcrích.”
Léiríonn an t-iniúchadh seo freisin an tábhacht a bhaineann leis na córais chuí a bheith in áit lena chinntiú go gcomhlíonfaí aon ghealltanas atá tugtha i scéim teanga.
Níor léir go raibh aon pholasaí nó prótacal cinnte i bhfeidhm ag tromlach na n-údarás áitiúil a scrúdaíodh lena gcinnteofaí go ndéantar uasdátú agus athbhreithniú rialta ar an ábhar Gaeilge.
Foilseacháin
Bhain níos mó comóntachta leis an méid a bhí geallta i dtaca le bunfhoilseacháin amhail foirmeacha iarratais nó doiciméid a thagann faoi réir alt 10 den Acht a chur ar fáil sa dá theanga oifigiúla.
B'ábhar imní dom gur léirigh an t-iniúchadh go raibh líon suntasach de na húdaráis áitiúla a scrúdaíodh ag foilsiú a gcuid tuarascálacha bliantúla chomh maith le ráitis airgeadais agus doiciméid ina raibh tograí beartais phoiblí i mBéarla amháin.
Sin in ainneoin an cheanglais reachtúil atá i bhfeidhm ó 2004 go bhfoilseofaí na doiciméid sin go comhuaineach sa dá theanga oifigiúla.
Léirítear sa tábla thíos go hachomair na gnéithe is suntasaí de na gealltanais ábhartha a bhí tugtha ag an húdaráis áitiúla:
Gealltanais
Moltaí
Tar éis don Oifig seo an próiseas faireacháin a thabhairt chun críche, cuireadh na húdaráis áitiúla ar fad ar an eolas maidir le torthaí an iniúchta agus tugadh deis dóibh aon aiseolas breise a mheas siad a bheith ábhartha a chur ar fáil.
I gcás fhormhór na n-údarás, cuireadh freagra ar fáil ag glacadh leis na fionnachtana agus ag tabhairt le fios go gcuirfí na moltaí ábhartha i bhfeidhm.
I measc na moltaí a rinneadh bhí:
Go ndéanfaí athbhreithniú go ráithiúil ar an suíomh le cinntiú go bhfuil sé i gcomhréir le gealltanais na scéime;
Go gcinnteofaí go bhfuil doiciméid lena mbaineann dualgais reachtúla, amhail Tuarascálacha Bliantúla, Ráitis Airgeadais agus an dréacht-Phlean Forbartha Contae, á bhfoilsiú i nGaeilge go comhuaineach leis an leagan Béarla agus foilsithe ar an suíomh gréasáin, más ann go bhfoilsítear an leagan Béarla sa tslí chéanna;
Go gcuirfí córas nó prótacal cinnte in áit i dtaca le doiciméid i nGaeilge a choinneáil cothrom le dáta ar an suíomh gréasáin agus go ndéanfaí foireann a thraenáil dá réir;
Go lorgófaí go gníomhach leagan Gaeilge d'aon chóras idirghníomhach atá in úsáid nó á bheartú amach anseo;
Go gcuirfear córas in áit chun a chinntiú go soláthrófar aistriúchán cruinn ar aon ábhar nua nó uasdátaithe a chuirtear leis an suíomh gréasáin go tráthúil.
Tá sé d'údarás ag an gCoimisinéir Teanga imscrúdú foirmiúil a dhéanamh ar a thionscnamh féin má thagann sé ar an tuairim go bhféadfadh sé go bhfuil forálacha an Achta á sárú.
D'fhéadfadh sé go ndéanfaí sin i gcás roinnt de na húdaráis áitiúla a bhí i gceist leis an bpróiseas seo sa chás nach gcuirtear na moltaí a rinneadh de thoradh na n-iniúchtaí i bhfeidhm go cuí i dtréimhse réasúnta ama.
Tá roinnt samplaí tugtha in Aguisín D de na suíomhanna gréasáin a scrúdaíodh.
GEALLTANAIS GHAELTACHTA NA nÚDARÁS ÁITIÚIL
Achoimre
Rinneadh iniúchadh ar ghealltanais scéime na n-údarás áitiúil i dtaca le cúrsaí Gaeltachta mar chuid de chlár iniúchta na bliana seo.
Is ríléir a thábhachtaí is atá soláthar sheirbhísí na n-údarás áitiúil i Limistéir Pleanála Teanga.
Imríonn infhaighteacht na seirbhísí sin trí Ghaeilge chomh maith le cumas na n-údarás déileáil leis an nGaeilge tionchar nach beag ar chúinsí teanga na gceantar.
Scrúdaíodh na gealltanais atá tugtha ag dhá údarás áitiúla faoina dtagann limistéir fhairsinge Ghaeltachta, is iad sin limistéar Gaeltachta na Gaillimhe (Comhairle Contae na Gaillimhe) agus limistéar Gaeltachta Thír Chonaill (Comhairle Contae Dhún na nGall).
Bronnadh an grád is airde de na critéir chomhlíonta ar Chomhairle Contae na Gaillimhe agus í ag comhlíonadh a cuid gealltanas ina n-iomláine.
Léiríonn torthaí an iniúchta nach raibh Comhairle Contae Dhún na nGall ach ag comhlíonadh méid áirithe de na gealltanais a tugadh maidir leis an nGaeltacht.
Go ginearálta, bíonn éagsúlachtaí suntasacha idir an méid a ghealltar i scéimeanna teanga na n-údarás áitiúil agus ní minic a fhaigheann na húdaráis Ghaeltachta aitheantas as an méid breise atá áirithe ina gcuid scéimeanna teanga ar mhaithe le freastal ar riachtanais phobal na Gaeltachta.
Díríodh san iniúchadh seo go príomha ar chur i bhfeidhm na ngealltanas a bhain go sonrach leis an nGaeltacht.
Cuireadh san áireamh freisin gealltanais a bhain le suíomh gréasáin agus seirbhísí idirghníomhacha na n-údarás áitiúil ábhartha de bharr a lárnaí is atá siad i soláthar seirbhísí do phobal na Gaeltachta.
An dualgas reachtúil
Sonraítear na dualgais bhreise atá ar chomhlachtaí poiblí a chuireann seirbhísí ar fáil i gceantair Ghaeltachta in alt 13 d'Acht na dTeangacha Oifigiúla, 2003.
Nuair atá dréachtscéim teanga á hullmhú ag na comhlachtaí poiblí sin ní mór dóibh a chinntiú:
13. (2) (d) go bhfreastalófar ar na riachtanais áirithe Gaeilge a bhaineann le seirbhísí a sholáthar i limistéir Ghaeltachta,
(e) go mbeidh an Ghaeilge ina teanga oibre ina chuid oifigí sa Ghaeltacht tráth nach déanaí ná cibé dáta a chinnfidh sé le toiliú an Aire.
Tugtar soiléiriú i dtaobh na “riachtanais áirithe Gaeilge” sna treoirlínte atá eisithe faoi alt 12 den Acht.
Tugtar le fios sna treoirlínte nach mór don scéim teanga na bearta a ghlacfar a leagan amach lena chinntiú - le himeacht ama, murab amhlaidh an scéal cheana féin - gurb í an Ghaeilge teanga nádúrtha uathoibríoch sheachadadh na seirbhíse sa Ghaeltacht.
Áirítear ar na seirbhísí sin bróisiúir agus bileoga, foirmeacha iarratais, preasráitis, láithreáin ghréasáin, cruinnithe poiblí agus úsáid logainmneacha oifigiúla Gaeilge.
Sa chás nach í an Ghaeilge teanga oibre na n-oifigí sa Ghaeltacht, foráiltear sna treoirlínte go mbeidh sé riachtanach pleanáil chuige sin in imeacht tréimhse ama agus na céimeanna éagsúla sa phróiseas a chur san áireamh sa scéim teanga.
De réir na dtreoirlínte, tá dualgas ar chomhlachtaí poiblí féachaint le:
Deiseanna don fhoireann reatha oiliúint a fháil ó thaobh a gcumais teanga;
An cumas oibriú trí Ghaeilge a bheith mar riachtanas in aon chomórtas earcaíochta nó ardaithe céime chuig oifig Ghaeltachta tar éis dháta thosach feidhme na scéime;
Deimhin a dhéanamh de gur i nGaeilge a bhíonn gach treoir, lámhleabhar agus gach ábhar acmhainne eile a eisítear chuig oifigí sa Ghaeltacht agus go n-eisítear iad ag an am céanna agus a eisítear iad i mBéarla chuig oifigí eile.
An obair iniúchta
I mí Lúnasa 2019 eisíodh ceistneoir chuig na húdaráis áitiúla ábhartha ag lorg eolais faoi chur i bhfeidhm na míreanna éagsúla dá scéimeanna teanga faoi seach.
Fuaireamar freagraí cuimsitheacha i dtaca leis na ceistneoirí sin agus cuireadh samplaí ar fáil dúinn freisin maidir le cur i bhfeidhm na ngealltanas éagsúil.
Tar éis dúinn an t-ábhar ar fad a scrúdú, mar aon le roinnt tástálacha dár gcuid féin a dhéanamh, bhí roinnt eolas breise de dhíth orainn ó na Comhairlí chun críche an iniúchta.
Mar chéad chéim rinneadh freagraí na n-údarás áitiúil a bhreithniú.
Mar dhara céim, cuireadh measúnú na hOifige ar chur i bhfeidhm na ngealltanas san áireamh.
Mar thríú céim rinneadh rátáil ar gach gealltanas ábhartha a scrúdaíodh maidir lena leibhéal géilliúlachta.
Príomhthorthaí
Bronnadh grád iomlán ar na húdaráis áitiúla i gcomhréir leis an leibhéal géilliúlachta a bhí bainte amach i leith na ngealltanas aonarach.
Cuireadh macasamhail na slaite tomhais a bhí in úsáid san iniúchadh ar shuíomhanna gréasáin na n-údarás áitiúil in áit chun críche an iniúchta seo.
Socraíodh go bhféadfadh údarás áitiúil ceann de chúig ghrád a bhaint amach i dtaca lena ghealltanais Ghaeltachta.
D'éirigh le Comhairle Contae na Gaillimhe an grád is airde a bhaint amach tar éis di a léiriú don Oifig seo go raibh dul chun cinn suntasach agus iarracht leanúnach á déanamh chun a cuid gealltanas Gaeltachta a chomhlíonadh ina n-iomláine.
Bhí dul chun cinn déanta chomh maith ag Comhairle Contae Dhún na nGall i dtaobh chur i bhfeidhm a cuid gealltanas.
Ba léir chomh maith, áfach, nár cloíodh le réimsí tábhachtacha den soláthar seirbhísí trí Ghaeilge sa Ghaeltacht.
Bronnadh an tríú grád is airde, is é sin comhlíonadh méid áirithe, ar an gComhairle dá réir sin.
* Dhaingnigh Comhairle Contae na Gaillimhe a tríú scéim teanga le linn an iniúchta, le héifeacht ón 9 Meán Fómhair 2019.Díríodh san iniúchadh seo ar an dara scéim dá bharr.
Tugtar cuntas achomair thíos ar na príomhghealltanais a scrúdaíodh le linn an iniúchta, ar an gcaoi a raibh siad á gcomhlíonadh agus ar chuid de na moltaí a tugadh i ngach cás.
Comhairle Contae Dhún na nGall
Baineann na gealltanais atá tugtha, sa cheathrú scéim teanga a d'aontaigh Comhairle Contae Dhún na nGall, go príomha le:
ionaid seirbhísí a fheidhmíonn trí Ghaeilge,
treoirphrionsabail maidir le seirbhísí Gaeltachta,
logainmneacha Gaeltachta, agus
an Plean Forbartha Contae.
Scrúdaíodh na gealltanais maidir leis an suíomh gréasáin chomh maith.
Teanga Oibre in Oifigí Gaeltachta
I gcás Chomhairle Contae Dhún na nGall, bhain an neamh-chomhlíonadh is suntasaí leis an nGaeilge a bheith ina teanga oibre in oifigí áirithe sa Ghaeltacht.
Tugtar cuntas i scéim teanga Chomhairle Contae Dhún na nGall ar na hoifigí, na rannóga agus na hionaid Ghaeltachta éagsúla a fheidhmíonn ar bhonn dátheangach nó trí Ghaeilge den chuid is mó.
Ina measc, tá leabharlanna, ionad seirbhísí pobail agus stáisiún dóiteáin.
Scrúdaíodh staid úsáid na Gaeilge sna hionaid sin.
Thug an Chomhairle le fios go raibh drochthionchar ag na srianta a cuireadh ar chúrsaí earcaíochta le linn na géarchéime eacnamaíche ar chomhlíonadh na ngealltanas a bhain leis an réimse seo.
I gcás Leabharlann Phobail an Chlocháin Léith, cuireadh in iúl go raibh an leabharlann in ann feidhmiú go príomha trí Ghaeilge go dtí gur imigh cainteoir Gaeilge ar scor tráth a raibh cosc ar earcaíocht go náisiúnta.
Moladh go dtógfaí na céimeanna cuí lena chinntiú go bhfuil na hoifigí atá lonnaithe i gceantar Gaeltachta ag feidhmiú go hiomlán trí Ghaeilge a luaithe agus is féidir agus idir an dá linn go gcinnteofar go bhfuil seirbhísí ar fáil i nGaeilge don phobal ar iarratas.
Plean Forbartha Contae
Tá míreanna den Phlean Forbartha Contae nasctha le gealltanais na scéime teanga agus tháinig sé chun solais nár cuireadh coinníoll teanga i bhfeidhm ar fhorbairt roinnt aonaid tithíochta mar a éilítear sa Phlean Forbartha Contae.
Maíodh gur de bharr botúin a tharla an méid seo ach admhaíodh freisin go raibh roinnt laigí sa chóras a bhí i bhfeidhm.
Míníodh an cur chuige a bhí á ghlacadh chun dul i ngleic leis na laigí seo.
Logainmneacha Gaeltachta
Tá gealltanas tugtha go gcuirfear úsáid na logainmneacha oifigiúla Gaeltachta “chun cinn”.
Cé go molann an Chomhairle do na rannóga ar fad na logainmneacha oifigiúla a úsáid, tugadh faoi deara go raibh úsáid an leagain neamhoifigiúil fairsing, i bpreasráitis go háirithe.
Bhí Gortahork, Burtonport agus Malinbeg luaite i gceithre cinn ar a laghad de phreasráitis ar an suíomh.
Comhairlíodh leas a bhaint as logainmneacha oifigiúla Gaeltachta i bpreasráitis de chuid na Comhairle.
Suíomh Gréasáin & Seirbhísí Idirghníomhacha
In ainneoin nach mbaineann gealltanais atá tugtha maidir leis an suíomh gréasáin agus córais ar líne go heisiach leis an nGaeltacht, is áiseanna iad atá ar fáil do phobal labhartha na teanga.
Cúis imní ar leith don iniúchadh ba ea an easpa dul chun cinn a bhí déanta ar an suíomh gréasáin agus ar na córais idirghníomhacha go háirithe i gcomhthéacs an fhaireacháin a rinneadh ar an ábhar anuraidh.
Léiríodh san iniúchadh go raibh bearnaí fós le sonrú sa leagan Gaeilge den suíomh.
D'fhág seo gur ghá dul i muinín an leagain Bhéarla chun teacht ar eolas riachtanach.
Nuair a cuireadh an méid seo ar a súile don Chomhairle i ndréacht-tuarascáil faireacháin, thug an Chomhairle faoi leasuithe a chur i bhfeidhm láithreach.
Moladh tabhairt faoi iniúchadh iomlán ar an suíomh agus na leasuithe cuí a chur i bhfeidhm laistigh de shé mhí.
Lena chois sin, iarradh ar an gComhairle tuairisc a chur faoi bhráid na hOifige seo ar an dul chun cinn i leith an tsuímh gréasáin.
Comhairle Contae na Gaillimhe
Mar chuid lárnach den dara scéim teanga a d'aontaigh Comhairle Contae na Gaillimhe, déantar foráil do sholáthar réimse tábhachtach seirbhísí trí Ghaeilge sa Ghaeltacht.
Baineann na gealltanais ab ábhar don iniúchadh go príomha le:
comhfhreagras agus cruinnithe le pobal na Gaeltachta, agus
úsáid na Gaeilge ar chomharthaíocht agus in oifigí Gaeltachta
Scrúdaíodh gealltanais a bhain leis an suíomh gréasáin agus seirbhísí idirghníomhacha freisin.
Ní miste a lua gur dhaingnigh an Chomhairle a tríú scéim teanga le linn an iniúchta.
An t-aon leasú a rinneadh ar na gealltanais Ghaeltachta ná gur gealladh go n-eiseofar tvuíteanna a bhaineann le ceantair Ghaeltachta i nGaeilge amháin ach amháin nuair atá práinn ag baint leis an teachtaireacht agus nach féidir aistriúchán a sholáthar in am.
Teanga Oibre in Oifigí Gaeltachta
Dearbhaíodh gurb í an Ghaeilge an teanga oibre in oifigí na Comhairle ar an gCeathrú Rua.
Tugadh le fios go bhfuil triúr oifigeach ag obair san oifig agus go bhfuil Gaeilge líofa acu ar fad.
Freagraítear glaonna teileafóin ag úsáid beannachtaí i nGaeilge amháin agus is féidir leanúint leis an nglaoch sa teanga is rogha leis an gcustaiméir dá éis.
Comhfhreagras
Is i nGaeilge amháin nó go dátheangach a bhíonn aon chomhfhreagras ginearálta a thionscnaíonn an Chomhairle leis an bpobal i gceantar Gaeltachta.
Cuireadh sampla ar fáil de litir dhátheangach i dtaca le clár na dtoghthóirí.
Ina theannta sin, geallann an Chomhairle go gcuirtear míreanna na scéime teanga in iúl d'eagraíochtaí eile a bhíonn ag obair i gcomhpháirt léi.
Tugadh fianaise d'fhógra i nGaeilge a scaip WEEE Ireland maidir le bailiúcháin earraí contúirteacha i gceantar Gaeltachta.
Cruinnithe
Dúradh go leanfar le haon chruinniú poiblí, a thionóltar ag an gComhairle nó thar a ceann sa Ghaeltacht, a stiúradh trí Ghaeilge.
Tá an cás amhlaidh d'aon chruinniú ina ndéileáiltear le ceisteanna sonracha Gaeltachta.
Dúradh go bhféadfaí aistriúchán comhuaineach a sholáthar, dá mba ghá.
Tá gealltanas tugtha freisin gur cainteoirí Gaeilge a bheidh sna hoifigigh a fhreastalaíonn ar chruinnithe le daoine aonair a bhfuil a fhios gurb í an Ghaeilge an teanga is rogha leo, ag tabhairt san áireamh go nglacann an Chomhairle go huathoibríoch leis gurb í an Ghaeilge an rogha theanga sa Ghaeltacht.
Comharthaíocht
Tá ceithre ghealltanas tugtha ag an gComhairle i dtaca le comharthaíocht sa Ghaeltacht.
Gealladh go mbainfear earraíocht as siombailí a aithnítear go hidirnáisiúnta ar chomharthaí sa Ghaeltacht in ionad téacs i mBéarla.
Tugadh sampla de chomhartha atá in airde ar an Trá Mhór in Indreabhán i dtaca le cathaoir rotha don trá.
Deimhníodh freisin go mbaineann coinníoll teanga le haon chead pleanála a dheonaíonn an Chomhairle i limistéar Gaeltachta, is é sin go mbeadh an chomharthaíocht bhuan ar fad i nGaeilge amháin agus go gcaithfear cruinneas an téacs a dhearbhú leis an gComhairle nó le saineolaí teanga cuí.
Cuireadh fianaise ar fáil don Oifig seo go raibh na gealltanais i dtaca le comharthaíocht Ghaeltachta á gcomhlíonadh, agus cuireadh samplaí ar fáil de choinníollacha pleanála i dtaca le comharthaíocht a cuireadh le cead pleanála.
Suíomh Gréasáin & Seirbhísí Idirghníomhacha
Gealladh go mbeadh an Ghaeilge a bhíonn in úsáid i bhfoilseacháin de chuid na Comhairle inléite agus éasca le tuiscint, le haird ar chruinneas i dtaca le litriú caighdeánach agus gramadach.
Bhí an suíomh gréasáin ag teacht leis an méid a gealladh.
Conclúid
Leagadh dréacht den tuarascáil faireacháin a bhí ullmhaithe faoi bhráid na gComhairlí, ag áireamh thorthaí an iniúchta agus tugadh deis dóibh aon aiseolas breise a mheas siad a bheadh ábhartha a chur ar fáil dúinn.
Thug Comhairle Contae na Gaillimhe le fios go ndéanfaí nóta de thorthaí agus de mholtaí an iniúchta.
Ghlac Comhairle Contae Dhún na nGall le measúnú na hOifige.
Cuireadh in iúl don iniúchadh go raibh roinnt de na leasuithe ar an suíomh gréasáin déanta cheana féin agus cuireadh eolas breise ar fáil maidir leis an gcur chuige a bhí á ghlacadh chun moltaí uile an iniúchta a chur i bhfeidhm.
Thug Comhairle Contae Dhún na nGall le fios go ndíreodh an Chomhairle go príomha ar chur i bhfeidhm na moltaí a bhain leis an suíomh gréasáin agus an Ghaeilge mar theanga oibre san oifig ar an gClochán Liath.
I dtaobh an tsuímh gréasáin, chuir an Chomhairle in iúl go ndéanfaí athbhreithniú agus leasú air i gcaitheamh tréimhse sé mhí agus go gcuirfí tuarascáil i dtaobh na hoibre sin faoi mo bhráid roimh dheireadh mhí Mheán Fómhair.
Gealladh freisin go mbeadh seirbhís trí Ghaeilge ar fáil don phobal in oifigí Gaeltachta na Comhairle ach í a iarraidh.
Dúradh nach bhfuil sé indéanta sa ghearrthréimhse an Ghaeilge a bheith ina teanga oibre san oifig ar an gClochán Liath, in ainneoin an cheanglais reachtúil.
Tugadh mar chúis leis seo nach bhfuil an fhoireann iomlán inniúil sa Ghaeilge, mar go ndeachaigh roinnt den fhoireann a raibh Gaeilge líofa acu ar scor idir 2009 agus tús 2017, le linn an chúlaithe eacnamaíoch.
B'éigean don Chomhairle daoine a cheapadh ina n-áit ón líon ball foirne a bhí aici cheana féin, cuid acu nach raibh líofa sa Ghaeilge, de bharr na srianta a bhí i bhfeidhm i dtaobh cúrsaí earcaíochta ag an am.
CÓRAIS RÍOMHAIREACHTA OIFIG NA gCOIMISINÉIRÍ IONCAIM
Achoimre
Tá Oifig na gCoimisinéirí Ioncaim aitheanta ar cheann de na comhlachtaí poiblí a chuireann réimse leathan seirbhísí ar fáil i nGaeilge.
Díríodh san iniúchadh seo go príomha ar ghealltanais a bhain le cumas chórais ríomhaireachta agus chórais idirghníomhacha na gCoimisinéirí Ioncaim glacadh leis an síneadh fada.
Le tamall anuas bhí roinnt gearán á bhfáil ag m'Oifig maidir le deacrachtaí leanúnacha a bhí ag custaiméirí agus iad ag úsáid téacs ina raibh síntí fada ar chórais éagsúla de chuid na gCoimisinéirí Ioncaim.
Ghlac na gearánaigh leis go raibh seirbhís chuimsitheach á cur ar fáil i nGaeilge ag Oifig na gCoimisinéirí Ioncaim ach b'ábhar frustrachais dóibh go raibh ag cliseadh ar an gcóras tar éis a nuashonraithe de bharr nach raibh ar a chumas glacadh leis an síneadh fada.
Glacadh leis gur cuireadh an fabht ina cheart nuair a cuireadh an deacracht ar a súile do na Coimisinéirí Ioncaim ach ba léir go bhféadfadh go raibh fadhb chórasach sa chur chuige nuair a bhí an fhadhb seo ag teacht chun cinn ar bhonn rialta.
Sa lá atá inniu ann tá níos mó úsáide á bhaint as córais ríomhaireachta chun rochtain a fháil ar sheirbhísí.
Tá an méid sin le brath go láidir i gcás na gCoimisinéirí Ioncaim agus seirbhísí breise á gcur ar fáil go leictreonach i gcomhréir le straitéis seirbhísí leictreonacha an Rialtais.
Tá infhaighteacht na seirbhísí trí Ghaeilge agus ábaltacht an chórais déileáil leis an nGaeilge ríthábhachtach agus tá sin aitheanta ag na Coimisinéirí Ioncaim ina scéim teanga.
Dhaingnigh an tAire an chéad scéim teanga le hOifig na gCoimisinéirí Ioncaim sa bhliain 2005 agus an dara scéim sa bhliain 2013.
Theastaigh uaim a scrúdú an raibh na córais ríomhaireachta ar fad in ann glacadh leis an síneadh fada, agus eolas a fháil ar an modh tástála a bhí in úsáid le cinntiú go bhfeidhmeodh an síneadh fada i ndiaidh gach nuashonraithe.
Bheartaigh mé tabhairt faoin iniúchadh i dtrí chéim éagsúla:
Scrúdú a dhéanamh ar na gearáin a bhí faighte ag an Oifig seo ar an ábhar go dtí seo,
Freagra i scríbhinn a lorg ar cheisteanna sonracha, agus
Tástáil fhisiciúil a dhéanamh ar an gcóras ar an bhfreagra sin a fháil, lena n-áirítear cruinniú agus plé le lucht tástála.
Cuid 1 den Iniúchadh: Scrúdú a dhéanamh ar na gearáin a bhí faighte ag an Oifig seo ar an ábhar
Bhí roinnt gearán faighte le cúpla bliain anuas i dtaca le deacrachtaí a bhí ag an gcóras plé leis an síneadh fada.
Thug gearánach amháin le fios gur tharla sé go tráthrialta, nuair a rinneadh uasghrádú ar an gcóras, nach raibh sé in ann aon ainm le síneadh fada a chur isteach.
I measc na samplaí a tugadh i rith na mblianta bhí (1) fadhb leis an síneadh fada a úsáid in aitheantas fostaíochta, agus (2) síneadh fada in ainm ar chuntas bainc.
Cuid 2 den Iniúchadh: Freagra i scríbhinn a lorg ar cheisteanna sonracha
Tugadh le fios sa fhreagra a cuireadh ar fáil ar an gceistneoir a seoladh chuig na Coimisinéirí Ioncaim go bhfuil 3 phríomh-fheidhmchlár/phríomhchóras i bhfeidhm ag an oifig sin (ROS, moChúrsaí agus CMÁ).
Tugadh miondealú ar na seirbhísí éagsúla uile atá ar fáil trí ROS - 106 seirbhís ina iomláine.
Astu sin, tugadh le fios go raibh 6 cinn nach raibh ar fáil i nGaeilge - 2 cheann a bhaineann le faoiseamh úis a éileamh ar mhorgáiste ag an bhfoinse, agus 4 cinn a bhaineann le cúrsaí custam agus máil.
Áitíodh go dtugann an próiseas trína ndéantar na seirbhísí a uasdátú go rialta deis saincheisteanna dá leithéid a réiteach nuair a shainaithnítear iad agus cuireadh in iúl go bhfuil ball foirne atá ag obair go sonrach chun bearnaí a aimsiú sna leaganacha Gaeilge de ROS agus na seirbhísí a thabhairt cothrom le dáta dá réir.
Cuid 3 den Iniúchadh: Tástáil fhisiciúil a dhéanamh ar an gcóras ar an bhfreagra sin a fháil, lena n-áirítear cruinniú agus plé le lucht tástála
Thug oifigeach de chuid m'Oifige cuairt ar Lárionad Tastálacha Teicniúla na gCoimisinéirí Ioncaim i mí Lúnasa 2019.
Rinneadh plé leis an Rannóg Cothabhála agus Feabhsaithe, ina raibh 12 bhall foirne - beirt cheannairí agus deichniúr ball foirne eile.
Is í an rannóg seo atá freagrach as aon obair nuashonraithe ar na córais ríomhaireachta éagsúla.
Socraíodh na córais seo a leanas a scrúdú - córais faoinar cuimsíodh gnéithe éagsúla de thrí phríomhchóras ar líne na gCoimisinéirí Ioncaim:
Tugadh le fios gurb é an Lárionad Tástálacha Teicniúla ionad barr feabhais tástálacha na gCoimisinéirí Ioncaim agus go bhfuil deimhniú ISO 29119 bainte amach aige.
Cuireann sé saineolas agus rialachas ar fáil i leith gach gné de thástáil fheidhmiúil agus neamhfheidhmiúil na gCoimisinéirí Ioncaim le haghaidh córais bogearraí a fhorbraítear go hinmheánach agus ag tríú páirtithe.
Dearbhaíodh le linn na cuairte go n-áirítear an riachtanas maidir leis an síneadh fada i gcéim an chritéir inghlacthachta den tástáil.
Iarradh soiléiriú i dtaca leis an té atá ag obair go leanúnach leis na bearnaí sa leagan Gaeilge de ROS a líonadh chun go bhféadfaí labhairt leis nó léi faoin obair a bhí idir lámha.
Tugadh le fios go raibh duine ag obair ar an tionscadal sin ar chonradh 6 mhí ach go raibh deireadh tagtha leis an gconradh sin i rith an tsamhraidh.
Ní ar na bearnaí ar an scáileán ná ar an nGaeilge mhíchruinn a bhí an obair seo dírithe ach ar an gcód ríomhaireachta.
Dúradh go bhfuil na scórtha mílte línte cóid mar chúlra ag an gcóras ROS agus toisc gur forbraíodh é sula raibh dualgas reachtúil é a bheith curtha ar fáil go comhuaineach i nGaeilge go bhfuil bearnaí móra ó thaobh na Gaeilge de.
Is gá dul trí na línte aonaracha cóid ina gceann agus ina gceann chun na bearnaí seo a shainaithint.
Taobh amuigh de sin, ní thagann na bearnaí chun solais ach nuair a dhéanann duine iarracht an córas a úsáid agus nach mbíonn an toradh cuí ar an mbeart a dhéanann siad.
Dearbhaíodh nach bhfuil aon duine ag obair ar an tionscadal seo i láthair na huaire agus nach eol cathain a bheidh arís.
Dúradh go gcuirfí fáilte roimh aon eolas maidir le heasnaimh nó míchruinneas ar na scáileáin Ghaeilge chun é sin a chur ina cheart.
Dréacht-tuairisc
Leagadh dréacht-tuairisc faireacháin faoi bhráid Oifig na gCoimisineirí Ioncaim le haon earráid nó míchruinneas a bhí áirithe inti a chur ar a súile don iniúchadh.
Dúirt na Coimisinéirí Ioncaim gur aithníodh dhá fhadhb maidir le síntí fada in 5 cinn de na 130 seirbhís a scrúdaíodh agus thug siad an méid seo le fios ina leith:
"1.
Cuntais Bhainc: Leagtar síos sa phrótacal AE SEPA nach nglactar le síntí fada ina chuid sonraíochtaí.
Ina theannta sin, ní fhéadann roinnt córas bainc glacadh le síntí fada ach an oiread.
Mar chuid de na seirbhísí níos sine atá ag na Coimisinéirí Ioncaim, tá bailíochtú ar an scáileán, rud a chuireann cosc ar inghlacthacht le síntí fada.
I gcásanna eile, tá síntí fada ann agus baintear amach iad sa chúlra chun cloí le prótacail SEPA.
Is é seo ár gcur chuige caighdeánach dár bhforbairtí nua agus déanfar ais-suiteáil orthu de réir na seirbhísí níos sine mar chuid den timthriall cothabhála.
Is cur chuige il-oiriúnach i leith teangacha é seo, agus léiríonn sé an dul chun cinn leanúnach atá á dhéanamh ag éiceachóras ríomhaireachta na gCoimisinéirí Ioncaim, a bhfuil seirbhísí leagáide mar chuid díobh agus a forbraíodh le bailíochtú ionsuite iontu a chuireann cosc ar shíntí fada a chur isteach.
2. 
Seoltaí ríomhphoist: I gcás amháin, níor ghlac ár gcóras le síneadh fada sa réimse seoladh ríomhphoist.
Forbraíodh an tseirbhís seo roinnt blianta ó shin agus ag an am sin, bhí srian códála ginearálta i bhfeidhm ar shíntí fada a bheith san áireamh i seoltaí ríomhphoist, mar gheall ar phrótacail ríomhphoist ag an am.
Glacann na Coimisinéirí Ioncaim leis an moladh atá á dhéanamh agus cuirfidh nuashonrú san FDS chun an riachtanas seo a leagan síos.”
Dúirt na Coimisinéirí Ioncaim go bhfuil siad sásta tríd is tríd go bhfuil próisis láidre i bhfeidhm le cinntiú go nglacann a gcórais le síntí fada agus go ndéantar tástáil chuimsitheach ar na córais maidir leis an riachtanas seo nuair atá athruithe bogearra á ndéanamh.
Fáiltím roimh na gníomhartha atá á nglacadh ag na Coimisinéirí Ioncaim leis na réimsí seo a réiteach.
Ba chóir a shoiléiriú chomh maith, dar ndóigh, gur líon teoranta córas a scrúdaíodh, ar bhonn samplach, mar chuid den iniúchadh.
Thug na Coimisinéirí Ioncaim roinnt soiléirithe chomh maith maidir le roinnt fadhbanna mí-aistriúcháin a tháinig chun cinn le linn an phróisis iniúchta. Seo a leanas an méid a bhí le rá acu ar an ábhar seo:
“Fuarthas ceithre shampla de mhí-aistriúcháin.
Tá cur chuige dea-chleachtais i bhfeidhm ag na Coimisinéirí Ioncaim chun téacs a aistriú go Gaeilge dá seirbhísí ar líne.
Tá ionad barr feabhais aistriúcháin ag na Coimisinéirí Ioncaim i nGaillimh agus tá an rogha againn chomh maith aistriúcháin a sheachfhoinsiú chuig soláthraithe seirbhíse aistriúcháin más gá.
Leanfaidh na Coimisinéirí Ioncaim ar aghaidh aon bhotúin aistriúcháin a shainaithnítear a cheartú, agus táthar den tuairim go bhfuil sé léirithe go bhfuil an cur chuige atá i bhfeidhm faoi láthair praiticiúil agus an-rathúil i dtaobh aistriúcháin sásúla a chur ar fáil i bhformhór na gcásanna.”
Aithníonn an Oifig seo an tábhacht a bhaineann leis an t-ionad barr feabhais aistriúcháin atá lonnaithe i nGaillimh.
Bheadh sé fóinteach clár pleanáilte a bheith ann chun athbhreithniú a dhéanamh ar an téacs i nGaeilge ar na córais ríomhaireachta.
Thug na Coimisinéirí Ioncaim le fios do m'Oifig go gcinntíonn siad go dtagann an t-aistriúchán sonraithe Gaeilge sna doiciméid dearaidh leis an táirge deiridh, ar an scáileán agus san aschur fisiceach araon.
Thug siad le fios chomh maith nach bhfuil an saineolas ag aon bhall foirne i Lárionad Tástálacha Teicniúla na gCoimisinéirí chun aistriúchán Gaeilge a mheasúnú.
Tuigtear dúinn ón méid seo go bhfuil socruithe i bhfeidhm lena gcinntítear go mbíonn aon fhorbairt nua cruinn ó thaobh na Gaeilge de.
Dearbhaíodh go gcuireann na Coimisinéirí Ioncaim os cionn 130 seirbhís ar líne ar fáil agus gur bailíodh os cionn €70 billiún trí na seirbhísí sin in 2019.
Dúirt na Coimisineirí Ioncaim go bhfuil siad tiomanta go hiomlán do sheirbhís a chur ar fáil do chustaiméirí ar mian leo a ngnó a dhéanamh trí Ghaeilge.
Cuireadh in iúl go gcuireann na Coimisinéirí Ioncaim na seirbhísí sin ar fáil do thuairim agus 3,800 custaiméir a roghnaigh a ngnó a dhéanamh trí Ghaeilge.
Dearbhaíodh chomh maith go ndéantar gach seirbhís nua a fhorbairt chun an fheidhmiúlacht riachtanach a chur ar fáil le gur féidir gnó a dhéanamh trí Ghaeilge, go bhfuil próisis tástála na gCoimisinéirí Ioncaim deimhnithe go caighdeán ISO29119 agus go n-áirítear sna próisis sin roinnt seiceálacha sonracha lena chinntiú go nglactar leis an nGaeilge agus le síntí fada.
Ba léir gur cuireadh feabhsúcháin i gcrích de thoradh na ngearán a rinneadh go dtí seo agus fáiltím roimh an gcur chuige sin.
Príomhthorthaí / Fionnachtana
Tá réimse leathan seirbhísí ar líne curtha ar fáil i nGaeilge ag Oifig na gCoimisinéirí Ioncaim, agus tá rochtain anois ar fhormhór na seirbhísí a chuirtear ar fáil don duine aonair i nGaeilge.
Tá roinnt feabhsúchán curtha in áit sa chóras tástála chomh maith, in iarracht teacht roimh aon deacrachtaí a d'fhéadfadh eascairt, go háirithe i gcás tástáil don síneadh fada agus tionchar nuashonruithe ar úsáid an tsínidh fhada.
Teastaíonn céim bhreise sa chóras tástála lena chinntiú go n-áirítear an síneadh fada mar is cuí ag céim na tástála.
Tríd is tríd, ba léir go bhfuil rochtain ar réimse leathan seirbhísí i nGaeilge agus go bhfuil na seirbhísí sin ag feidhmiú mar is cóir agus ábalta déileáil leis an síneadh fada, den chuid is mó.
Mar sin féin, bhí roinnt bearnaí sna córais.
Bhain siad sin leis na nithe seo a leanas: fadhbanna le húsáid an tsínidh fhada ar ainm ar chuntas bainc agus i seoladh ríomhphoist, mí-aistriúcháin, líon na gcarachtar a cheadaítear in ainm, agus aischur i mBéarla ar ionchur Gaeilge.
Ní mór díriú ar an obair a bhaineann leis na míchruinnis agus bearnaí sna scáileáin Ghaeilge a leigheas.
Pléadh roinnt mionleasuithe a d'fhéadfaí a chur leis an tástáil, agus áiríodh iad sin sna moltaí a rinneadh.
Príomh-mholtaí
Áirítear ar phríomh-mholtaí an iniúchta:
go gcuirfí céim bhreise leis an tsonraíocht dearaidh feidhme, atá mar bhunchloch sa phróiseas uasdátaithe, lena chinntiú go ndéantar an síneadh fada a áireamh mar chuid den bhundearadh ó thús,
go gcuirfí le líon na gcarachtar a cheadaítear d'ainmneacha ar an gcóras agus go gceartófaí na botúin a tháinig chun solais le linn an iniúchta,
go ngabhfaí i ngleic go cuí leis na bearnaí atá sa leagan Gaeilge atá fós sa chód ríomhaireachta a úsáidtear in ‘ROS'.
