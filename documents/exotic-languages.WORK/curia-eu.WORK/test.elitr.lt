TEISINGUMO TEISMO (trečioji kolegija) NUTARTIS
2012 m. sausio 17 d.(*)
Autorių teisės — Informacinė visuomenė — Direktyva 2001/29/EB — 5 straipsnio 1 ir 5 dalys — Literatūros ir meno kūriniai — Literatūros kūrinių trumpų ištraukų atgaminimas — Spaudos straipsniai — Laikinas ir trumpalaikis atgaminimas — Technologinis procesas, kurį sudaro straipsnių nuskaitymas, pavertimas tekstine rinkmena, elektroninis atgaminimo apdorojimas ir dalies tokio atgaminimo išsaugojimas — Laikini atgaminimo veiksmai, kurie yra neatskiriama ir esminė tokio technologinio proceso dalis — Šių veiksmų tikslas – teisėtai naudoti kūrinį ar saugomą objektą — Tokių veiksmų atskira ekonominė svarba“
Byloje C‑302/10
dėl Højesteret (Danija) 2010 m. birželio 16 d. sprendimu, kurį Teisingumo Teismas gavo 2010 m. birželio 18 d., pagal SESV 267 straipsnį pateikto prašymo priimti prejudicinį sprendimą byloje
Infopaq International A/S
prieš
Danske Dagblades Forening
TEISINGUMO TEISMAS (trečioji kolegija),
kurį sudaro kolegijos pirmininkas K. Lenaerts, teisėjai J. Malenovský (pranešėjas), E. Juhász, G. Arestis ir T. von Danwitz,
generalinė advokatė V. Trstenjak,
kancleris A. Calot Escobar,
atsižvelgęs į rašytinę proceso dalį,
išnagrinėjęs pastabas, pateiktas:
Infopaq International A/S, atstovaujamos advokato A. Jensen,
Danske Dagblades Forening, atstovaujamos advokato M. Dahl Pedersen,
Ispanijos vyriausybės, atstovaujamos N. Díaz Abad,
Europos Komisijos, atstovaujamos J. Samnadda ir H. Støvlbæk,
Teisingumo Teismas pagal savo Procedūros reglamento 104 straipsnio 3 dalies pirmą pastraipą nutaręs spręsti klausimą motyvuota nutartimi,
priima šią
Nutartį
Prašymas priimti prejudicinį sprendimą pateiktas dėl 2001 m. gegužės 22 d. Europos Parlamento ir Tarybos direktyvos 2001/29/EB dėl autorių teisių ir gretutinių teisių informacinėje visuomenėje tam tikrų aspektų suderinimo (OL L 167, p. 10; 2004 m. specialusis leidimas lietuvių k., 17 sk., 1 t., p. 230) 5 straipsnio 1 ir 5 dalių išaiškinimo.
Šis prašymas pateiktas nagrinėjant ginčą tarp Infopaq International A/S (toliau − Infopaq) ir Danske Dagblades Forening (toliau − DDF) dėl atmesto Infopaq prašymo pripažinti, kad ji neprivalėjo gauti autorių teisių turėtojų sutikimo atgaminti spaudos straipsnius naudojant automatizuotą procesą, kurį sudaro jų nuskaitymas, pavertimas skaitmeninėmis rinkmenomis ir šių rinkmenų elektroninis apdorojimas.
Teisinis pagrindas
Sąjungos teisė
Direktyvos 2001/29 4, 9–11, 21, 22, 31 ir 33 konstatuojamosiose dalyse nustatyta:
Suderinta teisinė autorių teisių ir gretutinių teisių sistema, padidindama teisinį aiškumą ir nustatydama aukštą intelektinės nuosavybės apsaugos lygį, skatins esmines investicijas į kūrybingumą ir novatoriškumą, įskaitant tinklų infrastruktūrą
Kiekvienas autorių teisių ir gretutinių teisių derinimas turi būti grindžiamas aukšto lygio apsauga, nes tokios teisės yra labai svarbios intelektinei kūrybai.
Kad autoriai ar atlikėjai galėtų tęsti savo kūrybinį ir meninį darbą, už savo darbo naudojimą jie turi gauti teisingą atlyginimą
Griežta, veiksminga autorių teisių ir gretutinių teisių apsaugos sistema yra vienas iš pagrindinių būdų užtikrinti, kad Europos kultūra gautų būtinų lėšų kūrybai ir gamybai, o meno kūrėjai ir atlikėjai išlaikytų nepriklausomumą ir orumą.
Ši direktyva turėtų apibrėžti veiksmus, kuriems taikoma atgaminimo teisė, atsižvelgiant į skirtingus naudos gavėjus. Tai turėtų būti padaryta vadovaujantis Bendrijos acquis communautaire. Reikia plataus šių veiksmų apibrėžimo, kad vidaus rinkoje būtų užtikrintas teisinis aiškumas.
Deramos paramos kultūrai skleisti tikslo neturi būti siekiama aukojant griežtą teisių apsaugą arba toleruojant neteisėtus suklastotų ar piratinių kūrinių platinimo būdus.
Turi būti išlaikyta derama pusiausvyra tarp įvairių kategorijų teisių turėtojų teisių ir interesų, taip pat tarp įvairių kategorijų teisių turėtojų ir saugomų objektų naudotojų.
Išimtinei atgaminimo teisei turėtų būti taikoma išimtis siekiant leisti tam tikrus laikino [laikinus] atgaminimo veiksmus, kurie yra trumpalaikiai arba atsitiktiniai atgaminimai, sudarantys neatskiriamą ir esminę technologinio proceso dalį ir atliekami tik tam, kad tarpininkas galėtų užtikrinti veiksmingą perdavimą tinkle tarp trečiųjų asmenų, arba tam, kad paskui būtų teisėtai pasinaudota kūriniu ar kitu [saugomu] objektu. Atitinkami atgaminimo veiksmai patys savaime neturėtų turėti atskiros ekonominės vertės. Jei jie atitinka šiuos reikalavimus, ši išimtis turėtų būti taikoma veiksmams, leidžiantiems peržvalgą, taip pat saugojimą tarpinėje atmintyje, įskaitant tuos veiksmus, kurie leidžia perdavimo sistemoms veiksmingai veikti, kad būtų gauti duomenys apie informacijos naudojimą, jeigu tik tarpininkas nekeičia informacijos ir nesikiša į teisėtą, plačiai pripažintą ir taikomą šioje komercinėje veikloje technologijos naudojimą. Naudojimas turėtų būti laikomas teisėtu tais atvejais, kai [jį] leidžia teisių turėtojas arba neriboja įstatymas.“
Direktyvos 2001/29 1 straipsnio 1 dalyje nustatyta:
Ši direktyva reglamentuoja teisinę autorių teisių ir gretutinių teisių apsaugą vidaus rinkos sistemoje, ypač atsižvelgiant į informacinę visuomenę.“
Šios direktyvos 2 straipsnio a punkte nustatyta:
Valstybės narės nustato išimtinę teisę leisti arba uždrausti tiesiogiai ar netiesiogiai, laikinai ar nuolat bet kuriuo būdu ir bet kuria forma atgaminti visą arba iš dalies:
autoriams – savo kūrinius.“
Šios direktyvos 5 straipsnyje nustatyta:
2 straipsnyje minėtiems laikiniems atgaminimo veiksmams, kurie yra trumpalaikiai arba atsitiktiniai ir kartu – būtina bei svarbi [neatskiriama ir esminė] technologinio proceso dalis, kurių vienintelis tikslas yra sudaryti sąlygas:
tarpininkui perduoti tinkle tretiesiems asmenims arba
teisėtai naudoti
kūrinį ar kitą [saugomą] objektą ir kurie atskirai nėra ekonominiu atžvilgiu svarbūs, 2 straipsnyje nustatytos atgaminimo teisės netaikomos.
Valstybės narės 2 ir 3 straipsniuose nustatytoms teisėms gali nustatyti išimtis arba apribojimus šiais atvejais, kai:
atgaminami spaudoje, viešai skelbiami ar padaromi viešai prieinami paskelbti straipsniai aktualiomis ekonomikos, politikos ar religijos temomis ar atgaminamos kūrinių ar kitų panašaus pobūdžio [saugomų] objektų transliacijos, tais atvejais, kai toks naudojimas nėra aiškiai uždraustas teisių turėtojų ir jeigu nurodomas šaltinis, įskaitant autoriaus vardą, arba naudojami kūriniai ar kiti [saugomi] objektai norint pranešti apie tuo metu vykstančius įvykius tiek, kiek tai pateisina informacijos tikslai, su sąlyga, kad būtų nurodytas šaltinis, įskaitant ir autoriaus vardą, išskyrus tuos atvejus, kai to neįmanoma padaryti;
cituojama kritikos ar apžvalgos tikslais, jeigu šios citatos susijusios su kūriniu ar kitu [saugomu] objektu, kuris jau yra teisėtai padarytas viešai prieinamu, ir jeigu nurodomas šaltinis, įskaitant autoriaus vardą, išskyrus atvejus, kai to padaryti neįmanoma, ir jeigu toks naudojimas atitinka sąžiningumo praktiką ir yra tokio masto, kokio reikia konkrečiam tikslui;
Šio straipsnio 1, 2, 3 ir 4 dalyse nustatytos išimtys ir apribojimai taikomi tik tam tikrais specialiais atvejais, kurie neprieštarauja įprastiniam kūrinio ar kito [saugomo] objekto naudojimui ir nepagrįstai nepažeidžia teisėtų teisių turėtojų interesų.“
Nacionalinė teisė
Direktyvos 2001/29 2 straipsnis ir 5 straipsnio 1 dalis buvo perkeltos į Danijos vidaus teisę 1995 m. birželio 14 d. (Lovtidende 1995 A, p. 1796) Autorių teisių įstatymo Nr. 395 (lov Nr.°395 om ophavsret), iš dalies pakeisto ir kodifikuoto, be kita ko, 2002 m. gruodžio 17 d. (Lovtidende 2002 A, p. 7881) Įstatymu Nr. 1051 (lov Nr. 1051), 2 straipsniu ir 11a straipsnio pirma dalimi.
Pagrindinė byla ir prejudiciniai klausimai
Infopaq veikla yra spaudos apžvalga ir analizė, kuri iš esmės pasireiškia pasirinktų Danijos dienraščių ir kitų periodinių spaudinių straipsnių santraukų sudarymu. Straipsnių pasirinkimą lemia klientų pasirinktos temos ir jie atrenkami taikant vadinamąjį „informacijos perkėlimo“ procesą. Santraukos jiems išsiunčiamos elektroniniu paštu.
DDF yra profesinė Danijos dienraščių sąjunga, kurios tikslas, be kita ko, yra padėti savo nariams visais klausimais, susijusiais su autorių teisėmis.
2005 m. DDF sužinojo, kad Infopaq nuskaito dienraščių straipsnius siekdama komercinių tikslų, neturėdama šių straipsnių autorių teisių turėtojų sutikimo. Manydama, kad toks sutikimas yra būtinas šiems straipsniams apdoroti naudojant minėtą procesą, DDF apie tai informavo Infopaq.
Informacijos perkėlimo procesą sudaro penki etapai, per kuriuos, DDF nuomone, yra atliekami keturi spaudos straipsnių atgaminimo veiksmai.
Pirma, gautus spaudinius Infopaq darbuotojai rankiniu būdu įregistruoja elektroninėje duomenų bazėje.
Antra, prieš nuskaitymą spaudinio kraštas yra nukerpamas, kad visi jo lapai būtų atskiri. Prieš nuskaitymą (skeneriu) spaudinio dalis, kuri bus nuskaitoma, yra pasirenkama duomenų bazėje. Operacija leidžia padaryti kiekvieno spaudinio puslapio TIFF (Tagged Image File Format) formato rinkmeną (toliau – TIFF rinkmena). Kai ši operacija užbaigiama, TIFF rinkmena perkeliama į OCR (Optical Character Recognition) (optinis simbolių atpažinimas) serverį.
Trečia, šis OCR serveris TIFF rinkmeną paverčia informacija, kurią galima apdoroti skaitmeniniu būdu. Šiame procese kiekvieno simbolio vaizdas paverčiamas skaitmeniniu kodu, kuris leidžia kompiuteriui atpažinti konkretų simbolį. Pavyzdžiui, TDC raidžių atvaizdas yra paverčiamas informacija, kurią kompiuteris galės traktuoti kaip raides TDC ir jas paversti teksto formatu, kurį galės atpažinti kompiuterio sistema. Šie duomenys yra išsaugomi kaip teksto rinkmenos, kurios gali būti perskaitomos naudojant bet kokią tekstų apdorojimo programinę įrangą (toliau – tekstinė rinkmena). OCR procesas užbaigiamas ištrinant TIFF rinkmeną.
Ketvirta, tekstinė rinkmena yra analizuojama siekiant surasti nustatytus raktinius žodžius. Kiekvieną kartą suradus raktinį žodį įvedami duomenys, nurodomas spaudinio pavadinimas, skyrius ir puslapis, kuriame yra raktinis žodis, taip pat jo vieta tekste, išreikšta procentais nuo nulio iki šimto, ir taip padaroma lengviau skaityti straipsnį. Siekiant dar labiau palengvinti raktinio žodžio paiešką skaitant straipsnį, pateikiami penki žodžiai, einantys prieš raktinį žodį, ir penki − po jo (toliau − vienuolikos žodžių ištrauka). Procesas užbaigiamas ištrinant tekstinę rinkmeną.
Penkta, informacijos perkėlimo procesas užbaigiamas atspausdinant visų dienraščio puslapių, kuriuose buvo raktinis žodis, paieškos rezultatą. Paieškos rezultatas gali būti tokios formos:
m. lapkričio 4 d. − Dagbladet Arbejderen, 3 puslapis:
TDC: 73 % „telekomunikacijų grupės TDC, kuri, manoma, bus nupirka, pardavimas.“
Infopaq nesutiko, kad tokiai veiklai reikia autorių teisių turėtojų sutikimo, ir pateikė Østre Landsret ieškinį prieš DDF, ir pareikalavo, kad ši pripažintų, jog Infopaq turi teisę vykdyti minėtą procesą be šios profesinės sąjungos ar jos narių sutikimo. Kadangi Østre Landsret atmetė šį ieškinį, Infopaq pateikė apeliacinį skundą prašymą priimti prejudicinį sprendimą pateikusiam teismui.
Šio teismo nuomone, šiuo atveju neginčijama, kad autorių teisių turėtojų sutikimo nereikia spaudos apžvalgos ir santraukų rengimo veiklai vykdyti tiek, kiek ją sudaro fizinis žmogaus atliekamas kiekvieno spaudinio skaitymas, reikalingų straipsnių atrinkimas remiantis nustatytais raktiniais žodžiais ir rankiniu būdu surašyto paieškos rezultato išsiuntimas santraukos autoriui nurodant raktinį žodį straipsnyje ir šio straipsnio vietą dienraštyje. Taip pat pagrindinės bylos šalys sutinka, kad santraukos rengimas pats savaime yra teisėtas ir jam nereikia tokių teisių turėtojų sutikimo.
Šiuo atveju taip pat neginčijama, kad toks informacijos perkėlimo procesas apima du atgaminimo veiksmus, t. y. TIFF formato rinkmenų sukūrimą nuskaičius atspausdintus straipsnius ir TIFF rinkmenų pavertimą tekstinėmis rinkmenomis. Be to, akivaizdu, kad per šį procesą dalis nuskaitytų straipsnių yra atgaminami tiek, kiek vienuolikos žodžių ištrauka yra išsaugoma kompiuterio atmintyje ir vėliau atspausdinama.
Tačiau pagrindinės bylos šalys nesutaria dėl klausimo, ar pastarieji du veiksmai yra Direktyvos 2001/29 2 straipsnyje numatyti atgaminimo veiksmai. Jos taip pat nesutaria dėl klausimo, ar visiems pagrindinėje byloje nagrinėjamiems veiksmams prireikus taikoma šios direktyvos 5 straipsnio 1 dalyje numatyta atgaminimo teisės išimtis.
Tokiomis aplinkybėmis Højesteret 2007 m. gruodžio 21 d. nusprendė sustabdyti bylos nagrinėjimą ir pateikti Teisingumo Teismui trylika prejudicinių klausimų, susijusių su šios direktyvos 2 straipsnio a punkto ir 5 straipsnio 1 ir 5 dalių išaiškinimu.
Teisingumo Teismas į šiuos klausimus atsakė 2009 m. liepos 16 d. Sprendimu Infopaq International (C‑5/08, Rink. p. I‑6569), kuriame nusprendė, pirma, kad informacijos perkėlimo procese atliktas veiksmas išsaugant kompiuterio atmintyje saugomo kūrinio ištrauką, kurią sudaro vienuolika žodžių, ir vėliau ją atspausdinant gali būti laikomas atgaminimu iš dalies, kaip tai suprantama pagal Direktyvos 2001/29 2 straipsnį, jei šitaip atgamintos dalys yra paties autoriaus intelektinės kūrybos išraiška, o tai privalo nustatyti prašymą priimti prejudicinį sprendimą pateikęs teismas. Antra, Teisingumo Teismas nusprendė, kad nors pagal šios direktyvos 5 straipsnio 1 dalį atgaminimo veiksmams, kurie yra trumpalaikiai arba atsitiktiniai, buvo galima netaikyti atgaminimo teisių, pagrindinėje byloje nagrinėjamo informacijos perkėlimo proceso paskutinis veiksmas, kai Infopaq atspausdina ištrauką, kurią sudaro vienuolika žodžių, nebuvo toks trumpalaikis ar atsitiktinis atgaminimo veiksmas. Todėl Teisingumo Teismas nusprendė, kad tokio veiksmo ir informacijos perkėlimo proceso, kuriame jis buvo atliekamas, nebuvo galima vykdyti be autorių teisių turėtojų sutikimo.
Tačiau po šio sprendimo Højesteret nusprendė, kad jam vis dėlto dar gali tekti priimti sprendimą dėl to, ar Infopaq pažeidė Direktyvą 2001/29 atlikusi šį procesą, išskyrus vienuolikos žodžių ištraukos atspausdinimą, t. y. apsiribodama tik pirmųjų trijų atgaminimo veiksmų atlikimu. Todėl Højesteret nusprendė pateikti Teisingumo Teismui tokius prejudicinius klausimus:
Ar tam, kad atgaminimo veiksmas galėtų būti laikomas sudarančiu „neatskiriamą ir esminę technologinio proceso dalį“, kaip tai suprantama pagal Direktyvos 2001/29 5 straipsnio 1 dalį, reikia atsižvelgti į technologinio proceso etapą, kuriame jis yra atliekamas?
Ar atgaminimo veiksmas gali laikomas sudarančiu „neatskiriamą ir esminę technologinio proceso dalį“, jeigu jį sudaro rankiniu būdu atliekamas visų dienraščio straipsnių nuskaitymas, kuriuo minėti straipsniai, t. y. atspausdinta informacija, paverčiami skaitmenine informacija?
Ar „teisėto naudojimo“ sąvoka Direktyvos 2001/29 5 straipsnio 1 dalyje apima visas naudojimo formas, kurioms nereikia autorių teisių turėtojų sutikimo?
Ar įmonės atliekamas visų dienraščio straipsnių nuskaitymas, po kurio atgaminta medžiaga apdorojama, naudojamas šios įmonės rengiant santraukas, priskirtinas „teisėto naudojimo“ sąvokai pagal Direktyvos 2001/29 5 straipsnio 1 dalį, net jei autorių teisių turėtojai nedavė sutikimo tokiems veiksmams, jei įvykdyti visi kiti šioje nuostatoje įtvirtinti reikalavimai?
Ar atsakymui į šį klausimą turi reikšmės tai, kad vienuolika žodžių išsaugomi užbaigus informacijos perkėlimo procesą?
Kokiais kriterijais remiantis galima įvertinti, ar laikini atgaminimo veiksmai yra „atskirai ekonominiu atžvilgiu svarbūs“, kaip tai suprantama pagal Direktyvos 2001/29 5 straipsnio 1 dalį, jei įvykdyti kiti šioje nuostatoje įtvirtinti reikalavimai?
Ar reikia atsižvelgti į naudotojo pasiektą našumą atliekant laikinus atgaminimo veiksmus, norint įvertinti, ar veiksmai yra „atskirai ekonominiu atžvilgiu svarbūs“, kaip tai suprantama pagal Direktyvos 2001/29 5 straipsnio 1 dalį?
Ar įmonės atliekamas visų dienraščio straipsnių nuskaitymas, po kurio atgaminta medžiaga apdorojama, gali būti laikomas „tam tikrais specialiais atvejais, kurie neprieštarauja įprastam tokių straipsnių naudojimui“, kurie „nepagrįstai nepažeidžia teisėtų teisių turėtojų interesų“, kaip tai suprantama pagal Direktyvos 2001/29 5 straipsnio 1 dalį, jei įvykdyti šio straipsnio 1 dalies reikalavimai?
Ar atsakymui į šį klausimą turi reikšmės tai, kad vienuolika žodžių išsaugomi užbaigus informacijos perkėlimo procesą?“
Dėl prejudicinių klausimų
Pagal Teisingumo Teismo procedūros reglamento 104 straipsnio 3 dalies pirmą pastraipą, jei atsakymą į pateiktą prejudicinį klausimą galima aiškiai nustatyti iš teismo praktikos, Teisingumo Teismas, susipažinęs su generalinio advokato nuomone, bet kada gali spręsti klausimą motyvuota nutartimi, kurioje nurodoma atitinkama teismo praktika. Taip yra šioje byloje.
Pirminės pastabos
Pagal Direktyvos 2001/29 5 straipsnio 1 dalį atgaminimo veiksmams šios direktyvos 2 straipsnyje numatytos atgaminimo teisės netaikomos, tik jeigu jie atitinka penkis reikalavimus:
šie veiksmai yra laikini,
jie yra trumpalaikiai arba atsitiktiniai,
sudaro neatskiriamą ir esminę technologinio proceso dalį,
jų vienintelis tikslas yra sudaryti sąlygas tarpininkui perduoti tinkle tretiesiems asmenims arba teisėtai naudoti kūrinį ar [saugomą] objektą, ir
šie veiksmai atskirai nėra ekonominiu atžvilgiu svarbūs.
Visų pirma reikia pažymėti, kad šie reikalavimai yra kumuliatyvūs. Jei nesilaikoma nors vieno jų, atgaminimo veiksmams, remiantis Direktyvos 2001/29 5 straipsnio 1 dalimi, išimtis dėl šios direktyvos 2 straipsnyje numatytos atgaminimo teisės netaikoma (minėto Sprendimo Infopaq International 55 punktas).
Antra, iš Teisingumo Teismo praktikos matyti, jog prieš tai nurodytus reikalavimus reikia aiškinti siaurai, nes šios direktyvos 5 straipsnio 1 dalimi nukrypstama nuo joje nustatytos bendros taisyklės, pagal kurią reikalaujama, kad autorių teisių turėtojas suteiktų leidimą bet kokiam jo saugomo kūrinio atgaminimui (žr. minėto Sprendimo Infopaq International 56 ir 57 punktus bei 2011 m. spalio 4 d. Sprendimo Football Association Premier League ir kt, C‑403/08 ir C‑429/08, Rink. p. I-9083, 162 punktą).
Būtent tokiomis aplinkybėmis reikia nagrinėti prejudicinius klausimus, kuriais prašymą priimti prejudicinį sprendimą pateikęs teismas klausia, ar atgaminimo veiksmai, atlikti per technologinį procesą, kaip nagrinėjamasis pagrindinėje byloje, atitinka trečią–penktą reikalavimus, įtvirtintus Direktyvos 2001/29 5 straipsnio 1 dalyje, ir reikalavimus, įtvirtintus šios direktyvos 5 straipsnio 5 dalyje. Tačiau prašymas priimti prejudicinį sprendimą nesusijęs su pirmu ir antru reikalavimais, įtvirtintais šios direktyvos 5 straipsnio 1 dalyje, nes Teisingumo Teismas dėl šių reikalavimų jau nusprendė Sprendimo Infopaq International 61–71 punktuose.
Dėl pirmojo ir antrojo klausimų, susijusių su reikalavimu, kad atgaminimo veiksmai turi būti neatskiriama ir esminė technologinio proceso dalis
Pirmuoju ir antruoju klausimais, kuriuos reikia nagrinėti kartu, prašymą priimti prejudicinį sprendimą pateikęs teismas iš esmės klausia, ar Direktyvos 2001/29 5 straipsnio 1 dalis turi būti aiškinama taip, jog per informacijos perkėlimo procesą atlikti laikini atgaminimo veiksmai, kaip nagrinėjamieji pagrindinėje byloje, atitinka reikalavimą, kad tokie veiksmai turi būti neatskiriama ir esminė technologinio proceso dalis. Šiuo atžvilgiu jis visų pirma klausia, ar reikia atsižvelgti į technologinio proceso etapą, kuriame šie veiksmai atliekami, ir į tai, kad šiame technologiniame procese dalyvauja žmogus.
Sąvoka „neatskiriama ir esminė technologinio proceso dalis“ reiškia, kad laikini atgaminimo veiksmai turi būti atliekami tik įgyvendinant technologinį procesą ir kad dėl to jų negalima visiškai ar iš dalies atlikti ne per tokį procesą. Ši sąvoka taip pat reiškia, kad būtina atlikti laikiną atgaminimo veiksmą, nes jo neatlikus aptariamas technologinis procesas negalėtų tinkamai ir veiksmingai funkcionuoti (šiuo klausimu žr. minėto Sprendimo Infopaq International 61 punktą).
Be to, kadangi Direktyvos 2001/29 5 straipsnio 1 dalyje nenurodyta, kuriame technologinio proceso etape turi būti atlikti laikini atgaminimo veiksmai, negalima atmesti galimybės, kad tokiu veiksmu pradedamas arba užbaigiamas šis procesas.
Taip pat niekur šioje nuostatoje nenurodyta, kad technologiniame procese negali dalyvauti žmogus ir kad visų pirma šis procesas negali būti pradėtas rankiniu būdu siekiant atlikti pirmąjį laikiną atgaminimą.
Šioje byloje reikia priminti, kad per aptariamą technologinį procesą spaudos straipsniuose atliekama elektroninė ir automatinė paieška, juose surandami ir atrenkami nustatyti raktiniai žodžiai siekiant užtikrinti veiksmingesnį spaudos straipsnių santraukų rengimą.
Tokiomis aplinkybėmis trys atgaminimo veiksmai atliekami vienas po kito. Juos atliekant sukuriama TIFF rinkmena, vėliau teksto rinkmena ir galiausiai rinkmena su vienuolikos žodžių ištrauka.
Šiuo atžvilgiu visų pirma neginčijama, kad nė vienas iš šių veiksmų nėra atliekamas ne per šį technologinį procesą.
Be to, atsižvelgiant į šios nutarties 30–32 punktuose išdėstytus argumentus, nesvarbu, kad toks technologinis procesas pradedamas rankiniu būdu įvedant spaudos straipsnius į skaitytuvą, siekiant atlikti pirmąjį laikiną atgaminimą – sukurti TIFF rinkmeną, ir kad jis užbaigiamas laikinu atgaminimo veiksmu, t. y. sukuriant rinkmeną su vienuolikos žodžių ištrauka.
Pagaliau pažymėtina, kad neatlikus aptariamų atgaminimo veiksmų toks technologinis procesas negalėtų tinkamai ir veiksmingai funkcionuoti. Iš tiesų juo siekiama spaudos straipsniuose surasti nustatytus raktinius žodžius ir juos perkelti į skaitmeninę laikmeną. Taigi norint atlikti tokią elektroninę paiešką šiuos straipsnius būtina paversti iš popierinio formato į skaitmeninius duomenis, nes tai būtina norint atpažinti šią informaciją, surasti raktinius žodžius ir juos atrinkti.
Priešingai, nei tvirtina DDF, šios išvados nepaneigia tai, kad spaudos straipsnių santraukas galima rengti be atgaminimo. Šiuo atžvilgiu pakanka pažymėti, kad tokia santrauka atliekama ne per šį procesą, o po jo, todėl ji neturi reikšmės vertinant, ar toks procesas gali tinkamai ir veiksmingai funkcionuoti neatlikus aptariamų atgaminimo veiksmų.
Atsižvelgiant į tai, kas išdėstyta, į pirmąjį ir antrąjį klausimus reikia atsakyti taip, kad Direktyvos 2001/29 5 straipsnio 1 dalis turi būti aiškinama taip, jog per informacijos perkėlimo procesą atliekami laikini atgaminimo veiksmai, kaip nagrinėjamieji pagrindinėje byloje, atitinka reikalavimą, kad šie veiksmai turi būti neatskiriama ir esminė technologinio proceso dalis, neatsižvelgiant į tai, kad jais pradedamas ir užbaigiamas šis procesas ir juos atliekant dalyvauja žmogus.
Dėl trečiojo ir ketvirtojo klausimų, susijusių su reikalavimu, kad atgaminimo veiksmais turi būti siekiama vienintelio tikslo, t. y. sudaryti sąlygas tarpininkui perduoti tinkle tretiesiems asmenims kūrinį ar saugomą objektą arba teisėtai naudoti tokį kūrinį ar objektą
Trečiuoju ir ketvirtuoju klausimais, kuriuos reikia nagrinėti kartu, prašymą priimti prejudicinį sprendimą pateikęs teismas iš esmės klausia, ar Direktyvos 2001/29 5 straipsnio 1 dalis turi būti aiškinama taip, jog per informacijos perkėlimo procesą atliekami laikini atgaminimo veiksmai, kaip nagrinėjamieji pagrindinėje byloje, atitinka reikalavimą, kad atgaminimo veiksmais turi būti siekiama vienintelio tikslo, t. y. sudaryti sąlygas tarpininkui perduoti tinkle tretiesiems asmenims kūrinį ar saugomą objektą arba teisėtai naudoti tokį kūrinį ar objektą.
Pirmiausia reikia pabrėžti, kad aptariamais atgaminimo veiksmais nesiekiama sudaryti sąlygų tarpininkui atlikti perdavimą tinkle tretiesiems asmenims. Tokiomis aplinkybėmis reikia išnagrinėti, ar šių veiksmų vienintelis tikslas yra sudaryti sąlygas teisėtai naudoti kūrinį arba saugomą objektą.
Šiuo atžvilgiu, kaip matyti iš Direktyvos 2001/29 33 konstatuojamosios dalies, naudojimas laikomas teisėtu, jeigu jį leidžia nagrinėjamų teisių turėtojas arba jeigu jo neriboja taikytini teisės aktai (minėto Sprendimo Football Association Premier League ir kt. 168 punktas).
Pagrindinėje byloje pažymėtina, pirma, kad prašymą priimti prejudicinį sprendimą pateikusio teismo nurodytoje situacijoje, kai atsisakoma paskutinio technologinio informacijos perkėlimo proceso veiksmo, t. y. vienuolikos žodžių ištraukos atspausdinimo, aptariamu technologiniu procesu, įskaitant atitinkamai TIFF rinkmenos, tekstinės rinkmenos ir rinkmenos su vienuolikos žodžių ištrauka sukūrimą, siekiama sudaryti sąlygas veiksmingiau rengti spaudos straipsnių santraukas, taigi ir juos naudoti. Antra, Teisingumo Teismo nagrinėjamoje byloje nėra jokių duomenų, kad tokio technologinio proceso rezultatu, t. y. vienuolikos žodžių ištrauka, būtų siekiama sudaryti sąlygas kitokiam naudojimui.
Kalbant apie tai, ar toks naudojimas teisėtas, neginčijama, kad šioje byloje autorių teisių turėtojai nedavė sutikimo rengti spaudos straipsnių santraukos. Todėl pažymėtina, kad tokia veikla neribojama Sąjungos teisės aktais. Be to, iš Infopaq ir DDF sutampančių teiginių matyti, kad tokios santraukos rengimas nėra veikla, ribojama Danijos teisės aktais.
Todėl tokio naudojimo negalima laikyti neteisėtu.
Atsižvelgiant į tai, kas išdėstyta, į trečiąjį ir ketvirtąjį klausimus reikia atsakyti, kad Direktyvos 2001/29 5 straipsnio 1 dalis turi būti aiškinama taip, jog per informacijos perkėlimo procesą atliekami laikini atgaminimo veiksmai, kaip nagrinėjamieji pagrindinėje byloje, atitinka reikalavimą, kad atgaminimo veiksmais turi būti siekiama vienintelio tikslo, t. y. sudaryti sąlygas teisėtai naudoti kūrinį arba saugomą objektą.
Dėl penktojo ir šeštojo klausimų, susijusių su reikalavimu, kad atgaminimo veiksmai neturi būti atskirai svarbūs ekonominiu atžvilgiu
Atsižvelgiant į visas pagrindinės bylos aplinkybes ir į ankstesnių klausimų apimtį, laikytina, kad penktuoju ir šeštuoju klausimais siekiama nustatyti, ar per informacijos perkėlimo procesą atliekami laikini atgaminimo veiksmai, kaip nagrinėjamieji pagrindinėje byloje, atitinka Direktyvos 2001/29 5 straipsnio 1 dalies reikalavimą, kad šie veiksmai neturi būti atskirai svarbūs ekonominiu atžvilgiu.
Šiuo atžvilgiu reikia priminti, kad laikinais atgaminimo veiksmais, kaip tai suprantama pagal šio 5 straipsnio 1 dalį, siekiama suteikti prieigą prie saugomų kūrinių ir galimybę jais naudotis. Kadangi jie turi ekonominę vertę, prieiga prie jų ir naudojimasis jais neišvengiamai yra ekonomiškai svarbūs (šiuo klausimu žr. minėto Sprendimo Football Association Premier League ir kt. 174 punktą).
Be to, kaip matyti iš Direktyvos 2001/29 33 konstatuojamosios dalies, laikinais atgaminimo veiksmais, kaip ir veiksmais, kurie leidžia peržvalgą ir saugojimą tarpinėje atmintyje, siekiama palengvinti naudojimąsi kūriniu arba užtikrinti, kad toks naudojimasis būtų veiksmingesnis. Taigi šiems veiksmams būdinga tai, kad tokio naudojimo atveju jie padeda pasiekti našumą ir atitinkamai padidinti pelną arba sumažinti gamybos sąnaudas.
Todėl šie veiksmai neturi būti atskirai ekonominiu atžvilgiu svarbūs, t. y. juos atlikus gauta ekonominė nauda neturi nei skirtis, nei būti atskirta nuo ekonominės naudos, gaunamos teisėtai naudojant atitinkamą kūrinį, ir jie neturi teikti papildomos ekonominės naudos, kuri viršytų naudą, gautą taip naudojant saugomą kūrinį (šiuo klausimu žr. minėto Sprendimo Football Association Premier League ir kt. 175 punktą).
Atlikus laikinus atgaminimo veiksmus, kaip nagrinėjamieji pagrindinėje byloje, pasiektas našumas neturi tokios atskiros ekonominės svarbos, jeigu juos taikant gauta ekonominė nauda pasireiškia tik naudojant atgamintą objektą, t. y. ji nesiskiria ir negali būti atskirta nuo iš jį naudojant gautos naudos.
Kita vertus, su laikinu atgaminimo veiksmu susijusi nauda skiriasi ir gali būti atskirta, jei tokio veiksmo autorius gali gauti naudos ekonomiškai išnaudodamas patį laikiną atgaminimą.
Tas pats pasakytina ir tuo atveju, jei dėl laikinų atgaminimo veiksmų pakeičiamas atgamintas objektas, koks jis yra tuo metu, kai pradedamas aptariamas technologinis procesas, nes šiais veiksmais jau siekiama palengvinti naudojimąsi ne juo, bet kitokiu objektu.
Todėl į penktąjį ir šeštąjį klausimus reikia atsakyti, kad Direktyvos 2001/29 5 straipsnio 1 dalis turi būti aiškinama taip, jog per informacijos perkėlimo procesą atliekami laikini atgaminimo veiksmai, kaip nagrinėjamieji pagrindinėje byloje, atitinka reikalavimą, kad šie veiksmai neturi turėti atskiros ekonominės svarbos, jei, pirma, atlikus šiuos veiksmus negalima gauti papildomos naudos, kuri viršytų naudą, gautą teisėtai naudojant saugomą kūrinį, ir, antra, dėl laikinų atgaminimo veiksmų toks kūrinys nepakeičiamas.
Dėl septintojo klausimo, susijusio su reikalavimu, kad atgaminimo veiksmai negali nei prieštarauti įprastam kūrinio naudojimui, nei nepagrįstai pažeisti teisių turėtojų teisėtų interesų
Septintuoju klausimu prašymą priimti prejudicinį sprendimą pateikęs teismas iš esmės klausia, ar Direktyvos 2001/29 5 straipsnio 5 dalis turi būti aiškinama taip, jog per informacijos perkėlimo procesą atliekami laikini atgaminimo veiksmai, kaip nagrinėjamieji pagrindinėje byloje, atitinka reikalavimą, kad atgaminimo veiksmai negali nei prieštarauti įprastam kūrinio naudojimui, nei nepagrįstai pažeisti teisių turėtojų teisėtų interesų.
Šiuo atžvilgiu pakanka konstatuoti, kad jei šie atgaminimo veiksmai atitinka visus Direktyvos 2001/29 5 straipsnio 1 dalies reikalavimus, kaip jie išaiškinti Teisingumo Teismo praktikoje, laikytina, kad jie neprieštarauja įprastam kūrinio naudojimui ir nepagrįstai nepažeidžia teisių turėtojų teisėtų interesų (žr. minėto Sprendimo Football Association Premier League ir kt. 181 punktą).
Todėl į septintąjį klausimą reikia atsakyti, kad Direktyvos 2001/29 5 straipsnio 5 dalis turi būti aiškinama taip, jog jei per informacijos perkėlimo procesą atliekami laikini atgaminimo veiksmai, kaip nagrinėjamieji pagrindinėje byloje, atitinka visus šios direktyvos 5 straipsnio 1 dalies reikalavimus, laikytina, kad jie atitinka reikalavimą, jog atgaminimo veiksmai negali nei prieštarauti įprastam kūrinio naudojimui, nei nepagrįstai pažeisti teisių turėtojų teisėtų interesų.
Dėl bylinėjimosi išlaidų
Kadangi šis procesas pagrindinės bylos šalims yra vienas iš etapų prašymą priimti prejudicinį sprendimą pateikusio teismo nagrinėjamoje byloje, bylinėjimosi išlaidų klausimą turi spręsti šis teismas. Išlaidos, susijusios su pastabų pateikimu Teisingumo Teismui, išskyrus tas, kurias patyrė minėtos šalys, nėra atlygintinos.
Remdamasis šiais motyvais, Teisingumo Teismas (trečioji kolegija) nusprendžia:
2001 m. gegužės 22 d. Europos Parlamento ir Tarybos direktyvos 2001/29/EB dėl autorių teisių ir gretutinių teisių informacinėje visuomenėje tam tikrų aspektų suderinimo 5 straipsnio 1 dalis turi būti aiškinama taip, kad per informacijos perkėlimo procesą atliekami laikini atgaminimo veiksmai, kaip nagrinėjamieji pagrindinėje byloje,
atitinka reikalavimą, kad šie veiksmai turi būti neatskiriama ir esminė technologinio proceso dalis, neatsižvelgiant į tai, kad jais pradedamas ir užbaigiamas šis procesas ir juos atliekant dalyvauja žmogus,
atitinka reikalavimą, kad atgaminimo veiksmais turi būti siekiama vienintelio tikslo, t. y. sudaryti sąlygas teisėtai naudoti kūrinį arba saugomą objektą,
atitinka reikalavimą, kad šie veiksmai neturi būti atskirai svarbūs ekonominiu atžvilgiu, jei, pirma, atlikus šiuos veiksmus negalima gauti papildomos naudos, kuri viršytų naudą, gautą teisėtai naudojant saugomą kūrinį, ir, antra, dėl laikinų atgaminimo veiksmų nepakeičiamas toks kūrinys.
Direktyvos 2001/29 5 straipsnio 5 dalis turi būti aiškinama taip, kad, jei per informacijos perkėlimo procesą atliekami laikini atgaminimo veiksmai, kaip nagrinėjamieji pagrindinėje byloje, atitinka visus šios direktyvos 5 straipsnio 1 dalies reikalavimus, laikytina, kad jie atitinka reikalavimą, jog atgaminimo veiksmai negali nei prieštarauti įprastam kūrinio naudojimui, nei nepagrįstai pažeisti teisių turėtojų teisėtų interesų.
Parašai.
TEISINGUMO TEISMO (didžioji kolegija) SPRENDIMAS
m. sausio 24 d. ( *1 )
Socialinė politika — Direktyva 2003/88/EB — 7 straipsnis — Teisė į mokamas kasmetines atostogas — Nacionalinės teisės aktuose nustatytas reikalavimas teisei įgyti — Darbuotojo nebuvimas darbe — Teisės į atostogas trukmė, atsižvelgiant į nebuvimo darbe pobūdį — Direktyvai 2003/88 prieštaraujantys nacionalinės teisės aktai — Nacionalinio teismo vaidmuo“
Byloje C-282/10
dėl Cour de cassation (Prancūzija) 2010 m. birželio 2 d. Sprendimu, kurį Teisingumo Teismas gavo 2010 m. birželio 7 d., pagal SESV 267 straipsnį pateikto prašymo priimti prejudicinį sprendimą byloje
Maribel Dominguez
prieš
Centre informatique du Centre Ouest Atlantique,
Préfet de la région Centre
TEISINGUMO TEISMAS (didžioji kolegija),
kurį sudaro pirmininkas V. Skouris, kolegijų pirmininkai A. Tizzano, J. N. Cunha Rodrigues, K. Lenaerts ir U. Lõhmus, teisėjai A. Rosas, E. Levits (pranešėjas), A. Ó Caoimh, L. Bay Larsen, T. von Danwitz ir A. Arabadjiev,
generalinė advokatė V. Trstenjak,
posėdžio sekretorė R. Şereş, administratorė,
atsižvelgęs į rašytinę proceso dalį ir įvykus 2011 m. gegužės 17 d. posėdžiui,
išnagrinėjęs pastabas, pateiktas:
—
M. Dominguez, atstovaujamos advokatų H. Masse-Dessen ir V. Lokiec,
—
Centre informatique du Centre Ouest Atlantique, atstovaujamo advokato D. Célice,
—
Prancūzijos vyriausybės, atstovaujamos G. de Bergues, A. Czubinski ir N. Rouam,
—
Danijos vyriausybės, atstovaujamos S. Juul Jørgensen,
—
Nyderlandų vyriausybės, atstovaujamos C. Wissels ir M. Noort,
—
Europos Komisijos, atstovaujamos M. van Beek ir M. Van Hoof,
susipažinęs su 2011 m. rugsėjo 8 d. posėdyje pateikta generalinės advokatės išvada,
priima šį
Sprendimą
Prašymas priimti prejudicinį sprendimą pateiktas dėl 2003 m. lapkričio 4 d. Europos Parlamento ir Tarybos direktyvos 2003/88/EB dėl tam tikrų darbo laiko organizavimo aspektų (OL L 299, p. 9; 2004 m. specialusis leidimas lietuvių k., 5 sk., 4 t., p. 381) 7 straipsnio aiškinimo.
Šis prašymas buvo pateiktas nagrinėjant ginčą tarp M. Dominguez ir jos darbdavio Centre informatique du Centre Ouest Atlantique (toliau – CICOA) dėl M. Dominguez prašymo suteikti mokamas kasmetines atostogas, kuriomis nebuvo pasinaudota laikotarpiu nuo 2005 m. lapkričio mėn. iki 2007 m. sausio mėn. dėl nedarbingumo, suteikto patyrus nelaimingą atsitikimą, ir, nepatenkinus šio prašymo, sumokėti piniginę kompensaciją.
Teisinis pagrindas
Sąjungos teisės aktai
Direktyvos 2003/88 1 straipsnyje nurodyta:
Tikslas ir taikymo sritis
Ši direktyva nustato būtiniausius saugos ir sveikatos reikalavimus dėl darbo laiko organizavimo.
Ši direktyva taikoma:
minimaliam  kasmetinių atostogų laikui
“
Šios direktyvos 7 straipsnis suformuluotas taip:
Kasmetinės atostogos
Valstybės narės imasi būtinų priemonių užtikrinti, kad kiekvienas darbuotojas turėtų teisę į bent keturių savaičių mokamas kasmetines atostogas pagal nacionalinės teisės aktais ir (arba) praktika nustatytas teisės į tokias atostogas ir jų suteikimo sąlygas.
Minimalus mokamų kasmetinių atostogų laikas negali būti pakeistas kompensacija, išskyrus tuos atvejus, kai yra nutraukiami darbo santykiai.“
Šios direktyvos 15 straipsnyje numatyta:
Palankesnės nuostatos
Ši direktyva nepažeidžia valstybių narių teisės taikyti arba priimti įstatymus ir kitus teisės aktus, kurie yra palankesni darbuotojų saugos garantijų ir sveikatos apsaugos atžvilgiu, arba palengvinti ar leisti kolektyvinių sutarčių arba susitarimų, sudarytų tarp darbdavių ir darbuotojų, kurie yra palankesni darbuotojų saugos garantijų ir sveikatos apsaugos atžvilgiu, taikymą.“
Direktyvos 2003/88 17 straipsnyje nustatyta, kad valstybės narės gali nukrypti nuo tam tikrų šios direktyvos nuostatų. Šioje direktyvoje nenumatyta jokia nuo 7 straipsnio leidžianti nukrypti nuostata.
Nacionalinės teisės aktai
Darbo kodekso L. 223-2 straipsnio pirmoje pastraipoje numatyta:
Darbuotojas, kuris pagrindžia, kad per referencinius metus pas tą patį darbdavį faktiškai išdirbo bent mėnesį, turi teisę į atostogas, kurių trukmė nustatoma skaičiuojant dvi su puse darbo dienos atostogų už kiekvieną išdirbtą mėnesį, tačiau bendra atostogų trukmė negali viršyti trisdešimties darbo dienų.“
Pagal Darbo kodekso L. 223-4 straipsnį:
Apskaičiuojant atostogų trukmę mėnesio darbui prilyginami keturių savaičių arba 28 darbo dienų laikotarpiai. Mokamų atostogų laikas,  kompensacinio poilsio laikotarpiai,  motinystės atostogos, atostogų dienos, suteiktos dėl darbo laiko sutrumpinimo, ir nepertraukiami iki vienų metų trukmės laikotarpiai, per kuriuos darbo sutarties taikymas sustabdomas dėl nelaimingo atsitikimo darbe ar profesinės ligos, yra laikomi faktinio darbo laikotarpiu .“
Prie nacionalinės socialinio draudimo įstaigų darbuotojų kolektyvinės sutarties pridėto tipinio reglamento XIV straipsnio ketvirtoje pastraipoje nustatyta:
Teisė į mokamas atostogas nesuteikiama už tuos metus, kuriais dėl ligos ar tęstinės ligos darbuotojas nedirbo dvylika ar daugiau mėnesių iš eilės . Teisė į mokamas atostogas vėl atsiranda sugrįžus į darbą, o atostogų trukmė nustatoma proporcingai faktiniam darbo laikui, už kurį dar nebuvo suteiktos kasmetinės atostogos.“
Pagrindinė byla ir prejudiciniai klausimai
M. Dominguez, kuri nuo 1987 m. buvo įdarbinta CIOCA, taikoma nacionalinė socialinio draudimo įstaigų darbuotojų kolektyvinė sutartis. Vykdama iš namų į darbą ji patyrė nelaimingą atsitikimą ir nuo 2005 m. lapkričio 3 d. iki 2007 m. sausio 7 d. nedirbo.
M. Dominguez kreipėsi į Juridiction prud’homale (Darbo ginčų teismą), paskui į Cour d’appel de Limoges (Limožo apeliacinį teismą) dėl prašymo už šį laikotarpį suteikti jai 22,5 dienos mokamų atostogų, o šio prašymo nepatenkinus, – sumokėti piniginę kompensaciją.
Šiems teismams atmetus M. Dominguez reikalavimus, ji pateikė kasacinį skundą. Ji tvirtina, kad vykstant į darbą patirtas nelaimingas atsitikimas yra nelaimingas atsitikimas darbe ir jam taikoma ta pati tvarka kaip ir pastaruoju atveju. Be to, pagal Darbo kodekso L. 223-4 straipsnį skaičiuojant mokamas atostogas jos darbo sutarties sustabdymo dėl vykstant į darbą patirto nelaimingo atsitikimo laikotarpis turi būti prilygintas faktiniam darbo laikui.
Atsižvelgęs į Teisingumo Teismo praktiką dėl Direktyvos 2003/88 7 straipsnio taikymo, Cour de Cassation suabejojo, ar atitinkamų nacionalinės teisės nuostatos atitinka šį straipsnį.
Šiomis aplinkybėmis Cour de cassation (Kasacinis teismas) nutarė sustabdyti bylos nagrinėjimą ir pateikti Teisingumo Teismui šiuos prejudicinius klausimus:
Ar Direktyvos 2003/88  7 straipsnio 1 dalį reikia aiškinti taip, kad ji draudžia tokias nacionalinės teisės nuostatas ar praktiką, pagal kurias teisė į mokamas kasmetines atostogas įgyjama tik per referencinį laikotarpį faktiškai išdirbus minimalų dešimties dienų (arba vieno mėnesio) laikotarpį?
Teigiamai atsakius į pirmąjį klausimą, ar Direktyvos 2003/88  7 straipsnis tiek, kiek jame numatyta konkreti darbdavio pareiga suteikti darbuotojui, dėl sveikatos problemų nedirbusiam metus ar ilgiau, mokamas kasmetines atostogas, įpareigoja dviejų privačių asmenų ginčą sprendžiantį nacionalinį teismą netaikyti tam prieštaraujančios nacionalinės teisės nuostatos, kurioje numatyta, kad tokiu atveju norint įgyti teisę į mokamas kasmetines atostogas per referencinius metus reikia faktiškai išdirbti bent dešimt dienų?
Ar dėl to, kad Direktyvos 2003/88  7 straipsnyje nedaromas joks skirtumas tarp darbuotojų, kurie per referencinį laikotarpį nedirbo dėl įvykusio nelaimingo atsitikimo darbe, profesinės ligos, nelaimingo atsitikimo vykstant į darbą ar neprofesinės ligos, visi darbuotojai pagal šią nuostatą turi teisę į vienodos trukmės mokamas atostogas, neatsižvelgiant į su sveikata susijusią jų nebuvimo darbe priežastį, ar šią nuostatą reikia aiškinti taip, kad ji nedraudžia nustatyti skirtingos mokamų atostogų trukmės, nelygu darbuotojo nebuvimo darbe priežastis, nes tam tikrais atvejais nacionalinė teisė numato ilgesnį už direktyvoje [2003/88] nustatytą minimalų keturių savaičių atostogų laikotarpį?“
Dėl pirmojo klausimo
Pateikdamas pirmąjį klausimą prašymą priimti prejudicinį sprendimą pateikęs teismas iš esmės siekia sužinoti, ar Direktyvos 2003/88 7 straipsnio 1 dalį reikia aiškinti taip, kad ja draudžiamos nacionalinės teisės nuostatos arba praktika, kuriose numatyta, kad teisė į mokamas kasmetines atostogas įgyjama tik per referencinį laikotarpį faktiškai išdirbus minimalų dešimties dienų arba vieno mėnesio laikotarpį.
Šiuo klausimu primintina, kad pagal nusistovėjusią teismo praktiką kiekvieno darbuotojo teisė į mokamas kasmetines atostogas turi būti laikoma ypatingos svarbos Sąjungos socialinės teisės principu, nuo kurio negalima nukrypti ir kurį kompetentingos nacionalinės valdžios institucijos turi įgyvendinti laikydamosi tik aiškiai pačioje 1993 m. lapkričio 23 d. Europos Parlamento ir Tarybos direktyvoje 93/104/EB dėl tam tikrų darbo laiko organizavimo aspektų (OL L 307, p. 18; 2004 m. specialusis leidimas lietuvių k., 5 sk., 2 t., p. 197), kodifikuotoje Direktyva 2003/88, nustatytų ribų (žr. 2001 m. birželio 26 d. Sprendimo BECTU, C-173/99, Rink. p. I-4881, 43 punktą; 2009 m. sausio 20 d. Sprendimo Schultz-Hoff ir kt., C-350/06 ir C-520/06, Rink. p. I-179, 22 punktą ir 2011 m. lapkričio 22 d. Sprendimo KHS, C-214/10, Rink. p. I-11757, 23 punktą).
Vadinasi, Direktyvą 93/104 reikia aiškinti taip, kad ja draudžiama valstybėms narėms vienpusiškai apriboti visiems darbuotojams garantuotą teisę į mokamas kasmetines atostogas ir nustatyti tokią sąlygą, dėl kurios kai kurie darbuotojai šia teise negalėtų pasinaudoti (minėto Sprendimo BECTU 52 punktas).
Todėl nors valstybės narės savo vidaus teisės aktuose gali įtvirtinti naudojimosi teise į mokamas kasmetines atostogas ir šios teisės įgyvendinimo tvarką, vis dėlto jos negali nustatyti jokios pačios šios teisės atsiradimo sąlygos (žr. minėto Sprendimo Schultz-Hoff ir kt. 46 punktą).
Taigi Direktyvos 93/104, kodifikuotos Direktyva 2003/88, reikalavimams įgyvendinti būtina vykdymo ir taikymo tvarka, kiek tai susiję su naudojimosi teise į mokamas kasmetines atostogas sąlygomis, gali skirtis, tačiau šia direktyva valstybėms narėms neleidžiama apskritai nenumatyti pačios aiškiai kiekvienam darbuotojui suteikiamos teisės (minėtų sprendimų BECTU 55 punktas ir Schultz-Hoff ir kt. 47 punktas).
Be to, kadangi Direktyvoje 2003/88 nedaromas skirtumas tarp darbuotojų, per referencinį laikotarpį nesančių darbe dėl laikinojo nedarbingumo atostogų, ir faktiškai per šį laikotarpį dirbusių darbuotojų (žr. minėto Sprendimo Schultz-Hoff ir kt. 40 punktą), iš to išplaukia, kad, kalbant apie darbuotojų, kuriems teisėtai suteiktos laikinojo nedarbingumo atostogos, teisę į mokamas kasmetines atostogas, kuri pagal šią direktyvą suteikiama visiems darbuotojams, valstybė narė negali šiai teisei nustatyti reikalavimo faktiškai būti išdirbusiam šios valstybės nustatytą referencinį laikotarpį (minėto Sprendimo Schultz-Hoff ir kt. 41 punktas).
Iš to, kas pasakyta, matyti, kad Direktyvos 2003/88 7 straipsnio 1 dalį reikia aiškinti taip, kad ja draudžiamos nacionalinės teisės nuostatos arba praktika, pagal kurias teisė į mokamas kasmetines atostogas įgyjama tik per referencinį laikotarpį faktiškai išdirbus minimalų dešimties dienų arba vieno mėnesio laikotarpį.
Dėl antrojo klausimo
Savo antruoju klausimu prašymą priimti prejudicinį sprendimą pateikęs teismas iš esmės siekia sužinoti, ar Direktyvos 2003/88 7 straipsnį reikia aiškinti taip, jog nagrinėjant privačių asmenų ginčą reikia netaikyti šiam 7 straipsniui prieštaraujančios nacionalinės teisės nuostatos, kurioje numatyta, kad tokiu atveju norint įgyti teisę į mokamas kasmetines atostogas per referencinius metus reikia faktiškai išdirbti minimalų laikotarpį.
Visų pirma reikia nurodyti, kad klausimas, ar nacionalinės teisės nuostata, kiek ji prieštarauja Sąjungos teisei, turi būti netaikoma, kyla tik tuomet, jei šios nuostatos negalima aiškinti taip, kad ji atitiktų Sąjungos teisę.
Šiuo atžvilgiu iš nusistovėjusios teismo praktikos matyti, kad nacionaliniai teismai, taikydami nacionalinės teisės aktus, turi juos aiškinti kuo labiau atsižvelgdami į aptariamos direktyvos formuluotę ir tikslą, kad būtų pasiektas direktyvoje numatytas rezultatas ir laikomasi SESV 288 straipsnio trečios pastraipos. Ši pareiga nacionalinę teisę aiškinti taip, kad aiškinimas atitiktų Sąjungos teisę, iš tiesų pagrįsta pačia Sutarties dėl ESV sistema, nes sudaro sąlygas, kad nacionaliniai teismai, nagrinėdami gautas bylas, pagal savo kompetenciją užtikrintų visišką Sąjungos teisės veiksmingumą (žr., be kita ko, 2004 m. spalio 5 d. Sprendimo Pfeiffer ir kt., C-397/01-C-403/01, Rink. p. I-8835, 114 punktą; 2009 m. balandžio 23 d. Sprendimo Angelidaki ir kt., C-378/07-C-380/07, Rink. p. I-3071, 197 ir 198 punktus bei 2010 m. sausio 19 d. Sprendimo Kücükdeveci, C-555/07, Rink. p. I-365, 48 punktą).
Žinoma, šis nacionalinės teisės aiškinimo, kad atitiktų Sąjungos teisę, principas yra ribotas. Nacionalinio teismo pareigą aiškinant ir taikant atitinkamas vidaus teisės normas atsižvelgti į direktyvos turinį riboja bendrieji teisės principai ir ji negali pagrįsti nacionalinės teisės aiškinimo contra legem (žr. 2008 m. balandžio 15 d. Sprendimo Impact, C-268/06, Rink. p. I-2483, 100 punktą ir minėto Sprendimo Angelidaki ir kt. 199 punktą).
Pagrindinėje byloje prašymą priimti prejudicinį sprendimą pateikęs teismas susidūrė su tokiu apribojimu. Kaip jis teigia, Darbo kodekso L. 223-2 straipsnio pirma pastraipa, kurioje numatyta, kad norint įgyti teisę į mokamas kasmetines atostogas per referencinius metus reikia faktiškai išdirbti bent mėnesį, neatitinka Direktyvos 2003/88 7 straipsnio aiškinimo.
Šiuo atžvilgiu reikia priminti, jog Sąjungos teisę atitinkančio aiškinimo principas reikalauja, kad nacionaliniai teismai pagal savo kompetenciją visus veiksmus atliktų atsižvelgdami į visą vidaus teisės sistemą ir taikydami joje pripažintus aiškinimo metodus, kad būtų užtikrintas nagrinėjamos direktyvos veiksmingumas ir priimtas ja siekiamą tikslą atitinkantis sprendimas (žr. 2006 m. liepos 4 d. Sprendimo Adeneler ir kt., C-212/04, Rink. p. I-6057, 111 punktą ir minėto Sprendimo Angelidaki ir kt. 200 punktą).
Vadinasi, pagrindinėje byloje Darbo kodekso L. 223-4 straipsnis, kuriame numatyta, kad kai kuriems nebuvimo darbe laikotarpiams netaikomas reikalavimas faktiškai būti dirbus per referencinį laikotarpį, yra neatskiriama vidaus teisės dalis, į kurią turi atsižvelgti nacionaliniai teismai.
Iš tiesų, jeigu Darbo kodekso L. 223-4 straipsnį nacionalinis teismas aiškintų taip, kad nebuvimo darbe dėl vykstant į jį patirto nelaimingo atsitikimo laikotarpis turi būti prilyginamas nebuvimui darbe dėl nelaimingo atsitikimo jame, siekiant visiško Direktyvos 2003/88 7 straipsnio veiksmingumo, šis teismas nesusidurtų su šio sprendimo 26 punkte minėtu apribojimu aiškinti Darbo kodekso L. 223-2 straipsnį, kad jis atitiktų Sąjungos teisę.
Šiuo atžvilgiu reikia patikslinti, kad Direktyvos 2003/88 7 straipsnyje nedaromas joks skirtumas tarp darbuotojų, per referencinį laikotarpį nesančių darbe dėl laikinojo nedarbingumo atostogų, ir faktiškai per šį laikotarpį dirbusių darbuotojų (žr. šio sprendimo 20 punktą). Iš to išplaukia, kad darbuotojo, per referencinį laikotarpį nesančio darbe dėl su sveikata susijusių priežasčių, teisei į mokamas kasmetines atostogas valstybė narė negali nustatyti reikalavimo faktiškai būti išdirbusiam šį laikotarpį. Be to, pagal Direktyvos 2003/88 7 straipsnį kiekvienas darbuotojas, nesvarbu, ar jis per referencinį laikotarpį yra laikinojo nedarbingumo atostogose dėl nelaimingo atsitikimo, įvykusio darbe ar kitur, arba dėl ligos, nesvarbu, koks jos pobūdis ar priežastis, turi turėti teisę į bent keturių savaičių mokamas kasmetines atostogas.
Iš to, kas pasakyta, matyti, kad prašymą priimti prejudicinį sprendimą pateikęs teismas, atsižvelgdamas į visą nacionalinę teisę, ypač Darbo kodekso L. 223-4 straipsnį, ir taikydamas nacionalinėje teisėje pripažintus aiškinimo metodus, kad būtų užtikrintas Direktyvos 2003/88 veiksmingumas ir priimtas ja siekiamą tikslą atitinkantis sprendimas, turi patikrinti, ar jis gali šią teisę aiškinti taip, kad būtų galima darbuotojo nebuvimą darbe dėl vykstant į jį patirto nelaimingo atsitikimo prilyginti vienam iš šiame Darbo kodekso straipsnyje minimų atvejų.
Jeigu taip aiškinti negalima, reikia išnagrinėti, ar Direktyvos 2003/88 7 straipsnio 1 dalis turi tiesioginį poveikį, ir prireikus, ar M. Dominguez gali juo remtis prieš atsakoves pagrindinėje byloje, ypač savo darbdavį CICOA, atsižvelgiant į jų teisinį statusą.
Šiuo klausimu iš nusistovėjusios Teisingumo Teismo praktikos išplaukia, kad visais atvejais, kai direktyvos nuostatos savo turiniu yra besąlygiškos ir pakankamai tikslios, asmenys gali jomis remtis nacionaliniuose teismuose prieš valstybę narę, jeigu ji per nustatytą terminą neperkėlė direktyvos į nacionalinę teisę arba perkėlė ją neteisingai (žr., be kita ko, minėto 2004 m. spalio 5 d. Sprendimo Pfeiffer ir kt. 103 punktą ir nurodytą teismo praktiką).
Direktyvos 2003/88 7 straipsnis atitinka šiuos kriterijus, nes valstybės narės juo vienareikšmiškai įpareigojamos pasiekti tikslų rezultatą, kuris nėra susietas su jokia juo nustatytos normos, pagal kurią kiekvienas darbuotojas turi turėti teisę į bent keturių savaičių mokamas kasmetines atostogas, taikymo sąlyga.
Nors Direktyvos 2003/88 7 straipsnis palieka valstybėms narėms tam tikrą diskreciją nustatyti jame numatytos teisės į mokamas kasmetines atostogas įgijimo sąlygas, vis dėlto ši aplinkybė neturi poveikio šiame straipsnyje įtvirtintos pareigos tiksliam ir besąlygiškam pobūdžiui. Šiuo atžvilgiu reikia nurodyti, kad Direktyvos 2003/88 7 straipsnio nėra tarp šios direktyvos nuostatų, nuo kurių pagal jos 17 straipsnį leidžiama nukrypti. Taigi galima nustatyti minimalią apsaugą, kurią bet kuriuo atveju pagal šį 7 straipsnį turi įgyvendinti valstybės narės (pagal analogiją žr. minėto Sprendimo Pfeiffer ir kt. 105 punktą).
Kadangi Direktyvos 2033/88 7 straipsnio 1 dalis atitinka tiesioginio veikimo sąlygas, taip pat reikia konstatuoti, kad CICOA, vienas iš atsakovų pagrindinėje byloje ir M. Dominguez darbdavys, yra institucija, vykdanti veiklą socialinės apsaugos srityje.
Iš tiesų nusistovėjusioje teismo praktikoje numatyta, kad pati direktyva negali įpareigoti asmens, dėl to ja iš esmės negalima remtis prieš asmenį (žr., be kita ko, 1994 m. liepos 14d. Sprendimo Faccini Dori, C-91/92, Rink. p. I-3325, 20 punktą; 1996 m. kovo 7 d. Sprendimo El Corte Inglés, C-192/94, Rink. p. I-1281, 15 punktą; minėto Sprendimo Pfeiffer ir kt. 108 punktą ir Sprendimo Kücükdeveci, C-555/07, Rink. p. I-365, 46 punktą).
Vis dėlto reikia priminti, kad kai asmenys gali remtis direktyva prieš valstybę, tai jie gali daryti, kad ir koks būtų jos statusas – kaip darbdavės ar viešosios valdžios institucijos. Abiem atvejais reikia vengti, kad valstybė gautų naudos dėl Sąjungos teisės nesilaikymo (žr., be kita ko, 1986 m. vasario 26 d. Sprendimo Marshall, 152/84, Rink. p. 723, 49 punktą; 1990 m. liepos 12 d. Sprendimo Foster ir kt., C-188/89, Rink. p. I-3313, 17 punktą ir 2000 m. rugsėjo 14 d. Sprendimo Collino ir Chiappero, C-343/98, Rink. p. I-6659, 22 punktą).
Be to, tarp subjektų, kurių atžvilgiu galima remtis tiesioginį poveikį galinčiomis turėti direktyvos nuostatomis, yra ir įstaigos, kurioms, kad ir koks būtų jų teisinis statusas, valdžios institucijos aktu ir jai kontroliuojant buvo pavesta teikti viešąsias paslaugas ir kurios dėl to turi nepaprastai didelius įgaliojimus, palyginti su santykiams tarp privačių asmenų taikomomis taisyklėmis (žr., be kita ko, minėtų sprendimų Foster ir kt. 20 punktą ir Collino ir Chiappero 23 punktą bei 2007 m. balandžio 19 d. Sprendimo Farrell, C-356/05, Rink. p. I-3067, 40 punktą).
Taigi nacionalinis teismas turi patikrinti, ar Direktyvos 2003/88 7 straipsnio 1 dalimi galima remtis prieš CICOA.
Jei atsakymas teigiamas, atsižvelgiant į tai, kad Direktyvos 2003/88 7 straipsnis atitinka tiesioginio veikimo sąlygas, nacionalinis teismas turėtų netaikyti jokios Sąjungos teisei prieštaraujančios nacionalinės nuostatos.
Jeigu neigiamas, reikia priminti, kad net jei direktyvos nuostatos, kuriomis siekiama asmenims suteikti teises ar nustatyti įpareigojimus, yra pakankamai aiškios, tikslios ir besąlygiškos, jos negali būti taikomos bylose, kuriose šalys yra privatūs asmenys (žr. minėto Sprendimo Pfeiffer ir kt. 109 punktą).
Tokioje situacijoje dėl nacionalinės teisės neatitikimo Sąjungos teisei nukentėjusioji šalis vis dėlto galėtų remtis teismo praktika, suformuota 1991 m. lapkričio 19 d. Sprendimu Francovich ir kt. (C-6/90 ir C-9/90, Rink. p. I-5357), tam, kad prireikus gautų patirtos žalos atlyginimą.
Taigi į antrąjį klausimą reikia atsakyti taip:
—
prašymą priimti prejudicinį sprendimą pateikęs teismas, atsižvelgdamas į visą nacionalinę teisę, ypač Darbo kodekso L.223-4 straipsnį, ir taikydamas nacionalinėje teisėje pripažintus aiškinimo metodus, kad būtų užtikrintas Direktyvos 2003/88 veiksmingumas ir priimtas ja siekiamą tikslą atitinkantis sprendimas, turi patikrinti, ar jis gali šią teisę aiškinti taip, kad būtų galima darbuotojo nebuvimą darbe dėl vykstant į jį patirto nelaimingo atsitikimo prilyginti vienam iš šiame Darbo kodekso straipsnyje minimų atvejų,
—
jeigu taip aiškinti negalima, nacionalinis teismas, atsižvelgęs į atsakovų pagrindinėje byloje teisinį statusą, turi patikrinti, ar prieš juos galima remtis Direktyvos 2003/88 7 straipsnio 1 dalies tiesioginiu veikimu,
—
jeigu nacionalinis teismas nepasiekia Direktyvos 2003/88 7 straipsnyje numatyto tikslo, dėl nacionalinės teisės neatitikimo Sąjungos teisei nukentėjusioji šalis gali remtis minėtu Sprendimu Francovich ir kt., kad prireikus gautų patirtos žalos atlyginimą.
Dėl trečiojo klausimo
Trečiuoju klausimu prašymą priimti prejudicinį sprendimą pateikęs teismas iš esmės klausia, ar Direktyvos 2003/88 7 straipsnį reikia aiškinti taip, kad jis draudžia nacionalinės teisės nuostatą, kurioje, remiantis darbuotojo laikinojo nedarbingumo atostogų priežastimi, numatyta šia direktyva nustatyta minimali keturių savaičių ar ilgesnė mokamų kasmetinių atostogų trukmė.
Šiuo atžvilgiu reikia priminti, kaip nurodyta šio sprendimo 30 punkte, kad Direktyvos 2003/88 7 straipsnyje nedaromas joks skirtumas, nelygu darbuotojui teisėtai suteiktų laikinojo nedarbingumo atostogų priežastis, nes kiekvienas darbuotojas, esantis laikinojo nedarbingumo atostogose dėl nelaimingo atsitikimo, įvykusio darbe ar kitur, arba dėl ligos, nesvarbu, koks jos pobūdis ar priežastis, turi turėti teisę į bent keturių savaičių mokamas kasmetines atostogas.
Vis dėlto, kaip nurodė generalinė advokatė savo išvados 178 punkte ir Europos Komisija savo rašytinėse pastabose, ankstesniame punkte padaryta išvada nereiškia, kad Direktyva 2003/88 draudžiamos nacionalinės teisės nuostatos, numatančios ilgesnes nei keturių savaičių mokamas metines atostogas, kurios suteikiamos laikantis šioje nacionalinėje teisėje nustatytų reikalavimų.
Iš tiesų iš Direktyvos 2003/88 1 straipsnio 1 dalies ir 2 dalies a punkto, 7 straipsnio 1 dalies ir 15 straipsnio aiškiai matyti, kad jos tikslas yra tik nustatyti būtiniausius saugos ir sveikatos reikalavimus dėl darbo laiko organizavimo ir nekliudoma valstybėms narėms taikyti darbuotojų apsaugai palankesnes nacionalines nuostatas.
Taigi valstybės narės gali numatyti, kad pagal nacionalinę teisę suteikta teisė į mokamas kasmetines atostogas gali skirtis, nelygu darbuotojo nebuvimo darbe dėl sveikatos priežastis, tačiau jos visada turi būti ilgesnės ar šia direktyva nustatytos minimalios keturių savaičių trukmės.
Iš to, kas pasakyta, išplaukia, kad Direktyvos 2003/88 7 straipsnio 1 dalį reikia aiškinti taip, kad ja nedraudžiamos nacionalinės teisės nuostata, kurioje numatyta, nelygu darbuotojo laikinojo nedarbingumo atostogų priežastis, šia direktyva nustatyta minimali keturių savaičių ar ilgesnė mokamų kasmetinių atostogų trukmė.
Dėl bylinėjimosi išlaidų
Kadangi šis procesas pagrindinės bylos šalims yra vienas iš etapų prašymą priimti prejudicinį sprendimą pateikusio teismo nagrinėjamoje byloje, bylinėjimosi išlaidų klausimą turi spręsti šis teismas. Išlaidos, susijusios su pastabų pateikimu Teisingumo Teismui, išskyrus tas, kurias patyrė minėtos šalys, nėra atlygintinos.
Remdamasis šiais motyvais, Teisingumo Teismas (didžioji kolegija) nusprendžia:
m. lapkričio 4 d. Europos Parlamento ir Tarybos direktyvos 2003/88/EB dėl tam tikrų darbo laiko organizavimo aspektų 7 straipsnio 1 dalį reikia aiškinti taip, kad ja draudžiamos nacionalinės teisės nuostatos arba praktika, pagal kurias teisė į mokamas kasmetines atostogas įgyjama tik per referencinį laikotarpį faktiškai išdirbus minimalų dešimties dienų arba vieno mėnesio laikotarpį.
Prašymą priimti prejudicinį sprendimą pateikęs teismas, atsižvelgdamas į visą nacionalinę teisę, ypač Darbo kodekso L.223-4 straipsnį, ir taikydamas nacionalinėje teisėje pripažintus aiškinimo metodus, kad būtų užtikrintas Direktyvos 2003/88 veiksmingumas ir priimtas ja siekiamą tikslą atitinkantis sprendimas, turi patikrinti, ar jis gali šią teisę aiškinti taip, kad būtų galima darbuotojo nebuvimą darbe dėl vykstant į jį patirto nelaimingo atsitikimo prilyginti vienam iš šiame Darbo kodekso straipsnyje minimų atvejų.
Jeigu taip aiškinti negalima, nacionalinis teismas, atsižvelgęs į atsakovų pagrindinėje byloje teisinį statusą, turi patikrinti, ar prieš juos galima remtis Direktyvos 2003/88 7 straipsnio 1 dalies tiesioginiu veikimu.
Jeigu nacionalinis teismas nepasiekia Direktyvos 2003/88 7 straipsnyje numatyto tikslo, dėl nacionalinės teisės neatitikimo Sąjungos teisei nukentėjusioji šalis gali remtis 1991 m. lapkričio 19 d. Sprendimu Francovich ir kt. (C-6/90 ir C-9/90), kad prireikus gautų patirtos žalos atlyginimą.
Direktyvos 2003/88 7 straipsnio 1 dalį reikia aiškinti taip, kad ja nedraudžiama nacionalinės teisės nuostata, kurioje numatyta, nelygu darbuotojo laikinojo nedarbingumo atostogų priežastis, šia direktyva nustatyta minimali keturių savaičių ar ilgesnė mokamų kasmetinių atostogų trukmė.
Parašai.
TEISINGUMO TEISMO (pirmoji kolegija) sprendimas
m. vasario 2 d. ( *1 )
Konvencija, apibrėžianti Europos mokyklų statutą — 12 straipsnio 4 dalies a punkto ir 25 straipsnio 1 dalies išaiškinimas ir taikymas — Komandiruotų mokytojų teisė į tokį patį paaukštinimą ir atlyginimo augimą kaip atitinkamų nacionalinių mokytojų — Teisės į aukštesnės darbo užmokesčio skalės taikymą ir teisės gauti kitų papildomų išmokų, kurias turi atitinkami nacionaliniai mokytojai, nesuteikimas tam tikriems Jungtinės Karalystės į Europos mokyklas komandiruotiems mokytojams — Neatitiktis 12 straipsnio 4 dalies a punktui ir 25 straipsnio 1 daliai“
Byloje C-545/09
dėl 2009 m. gruodžio 22 d. pagal Konvencijos, apibrėžiančios Europos mokyklų statutą, 26 straipsnį pareikšto ieškinio
Europos Komisija, atstovaujama J. Currall ir B. Eggers, nurodžiusi adresą dokumentams įteikti Liuksemburge,
ieškovė,
prieš
Jungtinę Didžiosios Britanijos ir Šiaurės Airijos Karalystę, atstovaujamą H. Walker ir baristerio J. Coppel,
atsakovę,
TEISINGUMO TEISMAS (pirmoji kolegija),
kurį sudaro kolegijos pirmininkas A. Tizzano, teisėjai A. Borg Barthet, M. Ilešič (pranešėjas), J.-J. Kasel ir M. Berger,
generalinis advokatas P. Mengozzi,
posėdžio sekretorė K. Sztranc-Sławiczek, administratorė,
atsižvelgęs į rašytinę proceso dalį ir įvykus 2011 m. gegužės 4 d. posėdžiui,
susipažinęs su 2011 m. liepos 7 d. posėdyje pateikta generalinio advokato išvada,
priima šį
Sprendimą
Ieškiniu Europos Komisija prašo Teisingumo Teismo pripažinti, kad 1994 m. birželio 21 d. Konvencijos, apibrėžiančios Europos mokyklų statutą (OL L 212, p. 3, toliau – konvencija), 12 straipsnio 4 dalies a punktas turi būti aiškinamas ir taikomas taip, kad valstybės narės komandiruotiems mokytojams per jų komandiravimo laikotarpį būtų užtikrinta teisė į tokią pačią karjeros raidą ir atlyginimo augimą, kaip ir toje valstybėje narėje dirbantiems mokytojams, ir pripažinti, kad tai, jog kai kurie Jungtinės Didžiosios Britanijos ir Šiaurės Airijos Karalystės komandiruoti mokytojai per savo komandiravimo laikotarpį neturi teisės į tai, kad jiems bus taikoma aukštesnė darbo užmokesčio skalė (t. y. ribinio darbo užmokesčio, mokytojų ekspertų, aukštos kvalifikacijos mokytojų skalės), kad jie turės galimybę gauti kitų papildomų išmokų (kaip antai, išmokų, susijusių su mokymo ir mokymosi pareigomis) ir kilti pagal esamas atlyginimo skales, taikytinas Anglijos ir Velso valstybės išlaikomose mokyklose įdarbintiems mokytojams, neatitinka konvencijos 12 straipsnio 4 dalies a punkto ir 25 straipsnio 1 dalies.
Teisinis pagrindas
Konvencija, apibrėžianti Europos mokyklų statutą, ir Komandiruojamų darbuotojų tarnybos nuostatai
Europos mokyklos įsteigtos dviem aktais: 1957 m. balandžio 12 d. Liuksemburge pasirašytu Europos mokyklos statutu (Recueil des traités des Nations unies, 443 tomas, p. 129) ir 1962 m. balandžio 13 d. Liuksemburge pasirašytu Protokolu dėl pagal Europos mokyklos statutą įsteigtų Europos mokyklų įkūrimo (Recueil des traités des Nations unies, 752 tomas, p. 267).
Šie aktai buvo pakeisti konvencija, kuri įsigaliojo 2002 m. spalio 1 d. ir yra šiuo metu taikomas aktas. Kitaip nei pirminiai aktai, kurių šalys buvo tik valstybės narės, konvenciją sudarė ir Europos Bendrijos, įgaliotos 1994 m. birželio 17 d. Tarybos sprendimu 94/557/EB, Euratomas, įgaliojančiu Europos bendriją ir Europos atominės energijos bendriją pasirašyti ir sudaryti Konvenciją, apibrėžiančią Europos mokyklų statutą (OL L 212, p. 1; 2004 m. specialusis leidimas lietuvių k., 16 sk., 1 t. p. 14).
Konvencijos trečioje konstatuojamojoje dalyje nustatoma:
manydamos, kad Europos mokyklos struktūra yra sui generis; manydamos, kad ji yra bendradarbiavimo tarp valstybių narių ir bendradarbiavimo tarp valstybių narių ir Europos Bendrijų forma, visiškai įvertinant valstybių narių atsakomybę už mokymo turinį, jų švietimo sistemų organizaciją ir jų kultūrinę bei kalbinę įvairovę.“
Konvencijos 3 straipsnio 2 dalyje įtvirtinta:
Mokykloje ugdo mokytojai, kurių kandidatūrai pritaria arba juos skiria [kuriuos komandiruoja arba skiria] valstybės narės, atsižvelgdamos į Valdytojų tarybos sprendimus, priimtus pagal procedūrą, numatytą 12 straipsnio 4 dalyje“.
Minėtos konvencijos 12 straipsnio 4 dalies a punkte, kuris yra II antraštinėje dalyje „Mokyklų struktūriniai padaliniai“, nustatyta:
Spręsdama administracinius klausimus, Valdytojų taryba:
kiekvienais metais, atsižvelgdama į Inspektorių tarybos pasiūlymą, nustato reikalavimus mokymo personalui, sukurdama arba panaikindama darbo vietas. Ji užtikrina teisingą darbo vietų paskirstymą tarp valstybių narių. Ji suderina su Vyriausybėmis klausimus, susijusius su vidurinių mokyklų mokytojų, pradinių mokyklų mokytojų ir mokyklos patarėjų švietimo klausimais, paskyrimu arba komandiravimu. Personalas išsaugo paaukštinimo darbe ir išėjimo į pensiją teises pagal jo nacionalines normas [Personalas išsaugo teises į paaukštinimą darbe ir išėjimą į pensiją, kurios garantuojamos pagal nacionalinius tarnybos nuostatus].“
Tos pačios konvencijos 25 straipsnyje įtvirtinta:
Mokyklų biudžetas sudaromas iš:
valstybių narių įnašų, teikiamų nuolat mokant atlyginimą patvirtintiems [komandiruotiems] ar paskirtiems mokymo personalo nariams ir, jei tinka [prireikus], finansinių įnašų, dėl kurių Valdytojų taryba vieningai priima sprendimą;
Europos Bendrijų įnašai, skirti skirtumui tarp mokyklų išlaidų bendros sumos ir kitų bendrųjų pajamų bendros sumos padengti;
Bendrijai nepriklausančių organizacijų, su kuriomis Valdytojų taryba sudarė susitarimą, įnašų;
mokyklos savųjų pajamų, pirmiausia iš tėvų surenkant Valdytojų tarybos nustatytus mokyklos mokesčius;
įvairių pajamų.
Europos Bendrijų įnašų teikimo procedūra nustatoma Valdytojų tarybos ir Komisijos specialiu susitarimu.“
Pagal Europos mokyklų konvencijos 26 straipsnį „Europos Bendrijų Teisingumo Teismo išskirtinei jurisdikcijai priklauso Valdytojų taryboje neišspręsti Susitariančiųjų Šalių ginčai dėl šios konvencijos interpretavimo [aiškinimo] ir taikymo.“
Remdamasi minėtos konvencijos 12 straipsnio 1 dalimi Valdytojų taryba priėmė Europos mokyklų komandiruojamų darbuotojų tarnybos nuostatus (toliau – Komandiruojamų darbuotojų tarnybos nuostatai), kuriuose įtvirtintos nuostatos dėl Europos mokyklų mokytojų atlyginimo ir darbo sąlygų.
Pagal minėtų Komandiruojamų darbuotojų tarnybos nuostatų 10 straipsnio 1 dalį komandiruoti mokytojai privalo turėti kvalifikaciją ir atitikti sąlygas, būtinas ekvivalentiškoms pareigoms savo kilmės šalyje užimti. Komandiruojamų darbuotojų tarnybos nuostatų III skyriuje „Vertinimas“ yra 30 straipsnis, kurio pirmoje pastraipoje nustatyta, jog „kiekvieno mokymo ir priežiūros personalo nario, įskaitant direktorių pavaduotojus, vertinimo ataskaitoje, kurią laikydamiesi įgyvendinimo reglamente nustatytos tvarkos rengia direktorius ir nacionalinis inspektorius, vertinama jo kompetencija, efektyvumas ir elgesys tarnyboje. Kilus ginčams, nacionalinio inspektoriaus ataskaita turi lemiamą reikšmę.“
Pagal Komandiruojamų darbuotojų tarnybos nuostatų 49 straipsnį komandiruoti darbuotojai gauna Jungtinės Karalystės valdžios institucijų išmokamas nacionalines išmokas ir priemoką, lygią šiais nuostatais numatyto atlyginimo ir nacionalinių išmokų, atskaičius privalomuosius socialinio draudimo atskaitymus, vertės skirtumui, kurią moka Europos mokykla (toliau – europinė priemoka).
Pagal Komandiruojamų darbuotojų tarnybos nuostatų 72 straipsnio 1 dalį darbuotojai, kurių tarnyba nutrūksta, išeidami iš darbo turi teisę gauti faktinei tarnybos trukmei, kuri negali viršyti devynerių metų, proporcingą išeitinę išmoką su sąlyga, jog iš darbo išeinama ne dėl drausminių nuobaudų. Remiantis to paties straipsnio 2 dalimi, išmoka apskaičiuojama imant paskutinio bazinio europinio atlyginimo, gauto per pusantro mėnesio, patikslinus pagal kilmės valstybės koeficientą, ir paskutinio bazinio nacionalinio atlyginimo, gauto per pusantro mėnesio, skirtumą už kiekvienus tarnybos metus.
Tačiau nuostatuose nėra numatytas komandiruotų mokytojų, kurie per komandiravimo laikotarpį toliau moka įmokas pagal nacionalines sistemas, išėjimas į pensiją.
Anglijoje ir Velse įdarbintiems mokytojams taikoma sistema
Jungtinėje Karalystėje švietimo sistema yra decentralizuota, padalyta į tris atskiras švietimo zonas: Anglijos ir Velso, sudarančių vieną zoną, Šiaurės Airijos ir Škotijos.
Anglijos ir Velso zonoje, kuri vienintelė aktuali šioje byloje, dauguma mokytojų dirba valstybės išlaikomose mokyklose („maintained schools“). Tokių mokytojų atlyginimai ir darbo sąlygos nustatytos kompetentingo ministro įsakymu patvirtintame Mokytojų atlyginimo ir darbo sąlygų dokumente (School Teachers Pay and Conditions Document, toliau – STPCD), kuris privalomas sudarant bet kokias darbo sutartis valstybės išlaikomoje mokykloje.
Kai kurie mokytojai dirba ne valstybės išlaikomose, o kitose mokyklose, pavyzdžiui, nepriklausomose rėmėjų remiamose valstybės mokyklose skirtingų gebėjimų mokiniams („academies“), privačiose mokyklose, Kulhamo Europos mokykloje ir užsienio vyriausybių valdomose mokyklose. Tokioms mokykloms STPCD nustatytos įdarbinimo sąlygos neprivalomos.
m. STPCD nustatyta atlyginimo skalių sistema, kurios pagrindiniai bruožai yra tokie, kaip nurodyta toliau.
Mokytojams (classroom teacher) taikoma bazinė atlyginimo skalė, susidedanti iš šešių taškų. Pagrindinis kilimo pagal šią darbo užmokesčio skalę kriterijus yra patirtis, skaičiuojama mokytojo darbo metais. Todėl, išskyrus ypatingus atvejus, kai darbo rezultatai yra nepatenkinami, kilimas pagal skalę yra automatiškas.
m. Anglijoje ir Velse buvo bendrai 3 % padidintas darbo užmokestis. Tuo pat metu įvestas darbo užmokesčio didinimas 7 % pagal naują „ribinio darbo užmokesčio“ sistemą („threshold pay“), tačiau mokytojai, kad galėtų ja pasinaudoti, turi įvykdyti tam tikras sąlygas.
Pagal šią sistemą Anglijos ir Velso mokytojai, pasiekę viršutinę bazinės darbo užmokesčio skalės ribą, gali paprašyti taikyti aukštesnę darbo užmokesčio skalę („post-threshold pay scale“). Prašymą teikiantys mokytojai turi atitikti tam tikras profesinės veiklos normas, pateikti kvalifikacijos įrodymų ir kreiptis dėl profesinių gebėjimų įvertinimo, kurį atlieka mokyklų direktoriai. Taikytinos profesinės normos išvardytos dokumente „Profesiniai mokytojų standartai“ („Professional Standards for Teachers“). Mokytojo, kuriam taikoma aukštesnė darbo užmokesčio skalė („post-threshold teacher“), kilimas pagal šią skalę nėra automatiškas, bet priklauso nuo metų veiklos vertinimo susirinkimo išvadų.
Be to, STPCD numatyta, kad valstybės išlaikomose mokyklose galima sukurti mokytojų ekspertų („excellent teacher“) ir aukštos kvalifikacijos mokytojų („advanced skills teachers“) darbo vietas, kurioms taikomos atskiros darbo užmokesčio skalės, taip pat darbo vietas, suteikiančias mokytojams teisę į išmokas, susijusias su mokymo ir mokymosi pareigomis („teaching and learning responsibility payments“). Mokytojas negali vienu metu užimti kelių iš šių darbo vietų.
Mokytojams, pageidaujantiems prisijungti prie mokytojų ekspertų sistemos („excellent teacher scheme“), bent dvejus metus turi būti taikomas aukščiausias iš trijų aukštesnės darbo užmokesčio skalės lygmenų ir jie turi įrodyti specialiuosius profesinius įgūdžius, nurodytus dokumente „Profesiniai mokytojų standartai“. Tačiau dėl įvertinimo, kurį atlieka išorės vertintojai, jie gali kreiptis tik kandidatuodami į laisvą mokytojo eksperto vietą savo mokykloje. Be savo įprastinių pareigų, mokytojai ekspertai taip pat turi padėti kitiems mokytojams pagerinti darbo veiksmingumą ir mokymo kokybę.
Kandidatams, kad jie būtų tinkami užimti mokytojo eksperto vietą, nebūtinai jau turi būti taikoma aukštesnė darbo užmokesčio skalė, bet jie vis tiek privalo atitikti mokytojams, kuriems taikoma ši skalė, taikytinus standartus, konkrečiau tariant, mokytojams ekspertams taikytinus specialiuosius profesinius standartus, apibrėžtus dokumente „Profesiniai mokytojų standartai“. Atitinkamą vertinimą atlieka išorės vertintojai. Šios pareigos susijusios su papildomomis užduotimis, skirtomis padėti iš kitų mokyklų atvykusiems dirbti mokytojams.
Pagaliau kiekvienas mokytojas, turintis įprastinį darbo krūvį, gali pasinaudoti išmokomis, susijusiomis su mokymo ir mokymosi pareigomis; nereikalaujama, kad tokiam mokytojui būtų taikoma aukštesnė darbo užmokesčio skalė. Šie priedai skiriami mokytojams, kurie imasi „ilgalaikės papildomos atsakomybės mokyklos personalo struktūroje“. Šių priedų paskirtis pirmiausia atlyginti už pagalbą, teikiamą mokiniams ne pamokų metu, arba iniciatyvumą plėtojant mokomųjų dalykų ir mokymo programų turinį.
Anglijos ir Velso į Europos mokyklas paskirtiems ar komandiruotiems mokytojams taikoma sistema
Jungtinei Karalystei skirtas darbo vietas Europos mokyklose gali užimti pakankamai kvalifikuoti mokytojai, nesvarbu, ar tuo metu, kai buvo paskirti arba komandiruoti, jie dirbo valstybės išlaikomoje, privačioje arba ne šalies teritorijoje esančioje mokykloje ar net ne mokymo įstaigoje.
Jungtinės Karalystės į Europos mokyklas komandiruoti mokytojai neišsaugo savo sutartinių santykių su ankstesniu darbdaviu, o komandiruotę įformina sudarydami naują darbo sutartį su Vaikų, švietimo įstaigų ir šeimų reikalų ministerija (Department for Children, Schools and Families).
Šioje darbo sutartyje dėl Anglijos ir Velso mokytojų nustatyta, kad STPCD netaikomas Europos mokyklų mokytojams. Tačiau joje patikslinta, kad komandiruotiems mokytojams kas mėnesį mokami nacionaliniai atlyginimai nustatomi pagal STPCD numatytas darbo užmokesčio skales ir kad šie mokytojai turi teisę į nacionaliniu lygmeniu suderintą kasmetinį darbo užmokesčio padidinimą, taikytiną pagal STPCD. Sutartyje taip pat nurodyta, kad nebus mokamas joks kitas nacionalinio atlyginimo priedas ir kad komandiruotas mokytojas komandiruotės į Europos mokyklą laikotarpiu negali kreiptis dėl aukštesnės atlyginimo skalės taikymo, papildomų išmokų ar statuso, kurie numatyti STPCD. Galiausiai darbo sutartyje nurodyta, kad darbas Europos mokyklose suteikia teisę į pensiją pagal Anglijos ir Velso mokytojų pensijų sistemą ir kad įmokos pagal šią sistemą grindžiamos tik nacionaliniu darbo užmokesčiu.
Ikiteisminės konsultacijos
Atsižvelgdama į tai, kad buvo pateikta daug suinteresuotų mokytojų skundų, po parlamentinės apklausos Komisija nuo 2000 m. kelis kartus kreipėsi į vieną po kito paskirtus Jungtinės Karalystės švietimo ministrus ir nurodė, kad sprendimas Jungtinės Karalystės į Europos mokyklas komandiruotiems mokytojams nesuteikti galimybės pasinaudoti nauja darbo užmokesčio skale, neatitinka konvencijos. Nei pirmą kartą, 2000 m. ir 2001 m., nei antrą kartą, 2007 m., pasikeitus raštais ginčo išspręsti nepavyko. Tuomet Komisija paprašė, kad šis klausimas būtų išnagrinėtas Valdytojų tarybos posėdyje, kuris vyko 2008 m. lapkričio 20–22 d. 2008 m. spalio 20 d. buvo surengta Komisijos ir Vaikų, švietimo įstaigų ir šeimų reikalų ministerijos atstovų vaizdo konferencija, tačiau joje ginčas nebuvo išspręstas. 2009 m. sausio 13 d. Komisija pateikė Valdytojų tarybai paskutinį prašymą rasti išeitį iš susidariusios padėties, kuriame nurodė, kad jei nebus pasiekta rezultatų, ji bus priversta kreiptis į Teisingumo Teismą.
Klausimą, susijusį su konvencijos 12 straipsnio 4 dalies a punkto ir 25 straipsnio 1 dalies išaiškinimu, Valdytojų taryba išnagrinėjo per 2009 m. sausio 20–21 d. posėdį. Po šio posėdžio minėta taryba padarė išvadą, kad „ji negalėjo išspręsti šio ginčo, ir oficialiai atkreipė dėmesį į Komisijos ketinimą Teisingumo Teisme Jungtinei Karalystei pareikšti ieškinį dėl išaiškinimo ir taikymo pagal konvencijos 26 straipsnį, atsižvelgiant į Sutarties 10 ir 39 straipsnius“.
Šiomis aplinkybėmis Komisija pareiškė šį ieškinį.
Dėl ieškinio
Ieškiniu Komisija Teisingumo Teismo prašo pagal konvencijos 26 straipsnį nuspręsti, pirma, kaip reikia aiškinti šios konvencijos 12 straipsnio 4 dalies a punkto paskutinį sakinį ir, antra, ar Jungtinė Karalystė, kiek tai konkrečiai susiję su Anglijos ir Velso į Europos mokyklas komandiruotais mokytojais, teisingai taiko šią nuostatą ir laikosi iš šios konvencijos kylančių įsipareigojimų, įskaitant nustatytuosius šios konvencijos 25 straipsnio 1 dalyje.
Dėl konvencijos 12 straipsnio 4 dalies a punkto paskutinio sakinio išaiškinimo
Šalių argumentai
Komisija mano, kad konvencijos 12 straipsnio 4 dalies a punkto paskutiniame sakinyje nustatoma valstybių narių pareiga užtikrinti, kad komandiruoti mokytojai išsaugotų teises į paaukštinimą darbe ir išėjimą į pensiją pagal nacionalinius tarnybos nuostatus. Ši konvencija tokią teisę komandiruotiems mokytojams suteikia.
Šį aiškinimą patvirtina aiški ir besąlyginė šios nuostatos formuluotė, taip pat jos bendra struktūra ir tikslas – užtikrinti, kad mokytojai nenukentėtų dėl komandiravimo.
Be to, Komisija teigia, kad sąvoka „paaukštinimas darbe“ turi būti aiškinama savarankiškai ir apima įvairias nacionalines mokytojų darbo užmokesčių sistemas, taikomas mokytojams komandiravimo atveju. Tai, kad ši sąvoka suprantama plačiai, patvirtina teksto kalbinių versijų analizė.
Tačiau Jungtinė Karalystė mano, kad konvencijos 12 straipsnio 4 dalies a punktas išimtinai taikomas Valdytojų tarybai, todėl nenustato jokios valstybių narių pareigos.
Šį aiškinimą, pirmiausia, patvirtina šios nuostatos, įtvirtintos konvencijos II antraštinėje dalyje „Mokyklų struktūriniai padaliniai“ – nė viena jos nuostata nenustato pareigos valstybės narėms, – tekstas ir, antra, tai, kad konvencijos 3 straipsnio 2 dalyje daroma nuoroda į jos 12 straipsnį.
Jungtinės Karalystės teigimu, konvencijos 12 straipsnio 4 dalies a punktu Valdytojų taryba, vykdydama administracines funkcijas, įpareigojama laikytis nacionalinių paaukštinimo darbe ir išėjimo į pensiją taisyklių. Išties, būtų keista, jei konvencijoje valstybėms narėms būtų nustatyta prievolė laikytis savo pačių teisės aktų.
Be to, jei konvencija valstybės narės būtų įpareigojamos komandiruotiems į Europos mokyklas mokytojams suteikti teises, kurių jie negali turėti pagal nacionalinės teisės aktus, tai prieštarautų SESV 165 straipsnio 1 daliai, kuria išsaugomas valstybių narių savarankiškumas organizuoti savo mokymo sistemas.
Ši valstybė narė taip pat teigia, kad atsižvelgiant į tai, kaip sąvoka „paaukštinimas darbe“ paprastai suprantama Jungtinėje Karalystėje, ji susijusi tik su mokytojo perkėlimu į aukštesnes administracines pareigas, kaip antai mokyklos direktoriaus ar direktoriaus pavaduotojo pareigas („head teacher“ arba„deputy head teacher“), kurios reiškia didesnę atsakomybę mokyklos struktūroje. Dėl sąvokos nacionaliniais tarnybos nuostatais „garantuojamos teisės į paaukštinimą darbe“ Jungtinė Karalystė iš esmės gina teiginį, kad ši frazė turi būti aiškinama pažodžiui ir siaurai. Taigi paaukštinimas darbe, kuris nėra automatiškai suteikiamas atsižvelgiant į darbo stažą, tačiau dėl kurio mokytojas turi pateikti prašymą, ir tokia teisė suteikiama tik tuomet, jeigu jis atitinka tam tikrus kriterijus, nesudaro nacionaliniais tarnybos nuostatais garantuojamų teisių.
Teisingumo Teismo vertinimas
Komisijos ir Jungtinės Karalystės ginčas dėl konvencijos 12 straipsnio 4 dalies a punkto paskutinio sakinio aiškinimo iš esmės susijęs su dviem klausimais, t. y., pirma, ar šia nuostata šios konvencijos šalims nustatoma pareiga ir, antra, kokią reikšmę reikia suteikti sąvokai „teisės į paaukštinimą darbe, kurios garantuojamos“ pagal nacionalinius tarnybos nuostatus.
Dėl pirmojo iš dviejų minėtų klausimų pirmiausia reikia priminti, kad konvencijos 12 straipsnio 4 dalies a punkte nustatyta, jog administracinėje srityje Valdytojų taryba kiekvienais metais, atsižvelgdama į Inspektorių tarybos pasiūlymą, nustato mokymo personalo poreikį ir sukuria ir panaikina darbo vietas. Ji užtikrina, kad darbo vietos tarp valstybių narių būtų paskirstytos teisingai. Ji suderina su vyriausybėmis klausimus, susijusius su vidurinių mokyklų mokytojų, pradinių mokyklų mokytojų ir mokyklos patarėjų švietimo klausimais paskyrimu arba komandiravimu. Personalas išsaugo teises į paaukštinimą darbe ir išėjimą į pensiją, garantuojamas pagal nacionalinius tarnybos nuostatus.
Iš minėtos nuostatos formuluotės matyti, kad pirmais trimis jos sakiniais atsakomybė perkeliama Valdytojų tarybai – ši atsakomybė privalo, jei reikia, būti įgyvendinama bendradarbiaujant su vyriausybėmis, – o paskutinis jos sakinys formuluojamas bendrais bruožais, nustatant mokytojų teisę išsaugoti nacionaliniais tarnybos nuostatais garantuojamas teises į paaukštinimą darbe ir išėjimą į pensiją, konkrečiai nenustatant, kas užtikrins šių teisių išsaugojimą.
Tačiau akivaizdu, kad minėtos teisės negalėtų būti išsaugotos, jei šios konvencijos šalys galėtų laisvai pakeisti savo nacionalinius tarnybos nuostatus ir nuostatas, reglamentuojančias mokytojų komandiravimą ar paskyrimą į Europos mokyklą, t. y. taip, kad per komandiravimo ar paskyrimo laikotarpį šios teisės būtų atimtos.
Šiuo klausimu pažymėtina, kad komandiruotų ar paskirtų į Europos mokyklas mokytojų teisės į paaukštinimą darbe ir išėjimą į pensiją reglamentuojamos atitinkamais nacionalinės teisės aktais, todėl Valdytojų taryba negali užtikrinti, kad jos bus išsaugotos, jei minėti teisės aktai tokio išsaugojimo neužtikrina. Be to, nors Valdytojų taryba įpareigota laikytis šių teisės aktų, vis dėlto, pirma, taikant minėtus aktus šiems mokytojams tarybai įsikišti visiškai nebūtina, ir, antra, sunku įsivaizduoti, jog ji, atsižvelgiant į jos konvencijos apribotus ir griežtai nustatytus įgaliojimus, galėtų pažeisti šiems mokytojams nacionaliniais teisės aktais suteiktas teises į paaukštinimą darbe ir išėjimą į pensiją.
Šiomis aplinkybėmis konstatuotina, kad Jungtinės Karalystės siūlomas aiškinimas, jog konvencijos 12 straipsnio 4 dalies a punkto paskutinis sakinys taikomas išimtinai Valdytojų tarybai ir ji juo įpareigojama laikytis nacionalinių taisyklių dėl paaukštinimo darbe ir išėjimo į pensiją, panaikintų bet kokį šios nuostatos veiksmingumą.
Iš to matyti, kad, priešingai, nei teigia Jungtinė Karalystė, ši nuostata turi būti aiškinama taip, kad joje taip pat nustatoma konvencijos šalių pareiga užtikrinti, jog mokytojai per paskyrimo ar komandiravimo į Europos mokyklas laikotarpį pagal savo nacionalinius tarnybos nuostatus išsaugotų teises į paaukštinimą darbe ir išėjimą į pensiją.
Šios išvados nepaneigia nei tai, kad konvencijos 12 straipsnis yra II antraštinėje dalyje „Mokyklų struktūriniai padaliniai“ ir kad jame apibrėžta Valdytojų tarybos atsakomybė administracinėje srityje, nei tai, kad konvencijos 3 straipsnio 2 dalyje pateikta nuoroda į minėtą 12 straipsnį.
Iš tiesų, nors neginčijama, kad šiame 12 straipsnyje iš esmės apibrėžiama Valdytojų tarybos atsakomybė, vis dėlto pažymėtina, jog jis – 4 dalies a punkto priešpaskutinis sakinys – susijęs ir su „vyriausybėmis“ ir jo paskutinis sakinys yra, kaip konstatuota šio sprendimo 42 punkte, suformuluotas ne kaip Valdytojų tarybos atsakomybė, o kaip besąlyginė į Europos mokyklas komandiruotų ar paskirtų mokytojų teisė.
Be to, šio paskutinio sakinio vieta paaiškinama istorinėmis priežastimis ir šio sakinio dalyko bei prieš jį einančio sakinio dalyko esminiu ryšiu. Europos mokyklos statute (jo 1957 m. balandžio 12 d. versijoje), nurodytame šio sprendimo 2 punkte, šie sakiniai rašomi vienas po kito, o šio statuto 12 straipsnio 3 dalyje nustatyta, jog Valdytojų taryba, „pasikonsultavusi su vyriausybėmis, sprendžia klausimus, susijusius su mokyklos mokymo ir priežiūros personalo komandiravimu ir paskyrimu, kad jis išsaugotų teises į paaukštinimą darbe ir išėjimą į pensiją pagal kilmės valstybės tarnybos nuostatus ir galėtų pasinaudoti jų kategorijos pareigūnams užsienyje teikiamomis lengvatomis“. Iš šios ankstesnės nuostatų versijos aiškiai matyti, kad Valdytojų taryba ir vyriausybės turi bendrai siekti išspręsti personalo komandiravimo ir paskyrimo klausimus užtikrindamos, kad komandiruojamiems ar į Europos mokyklas skiriamiems mokytojams nebūtų sudarytos mažiau palankios sąlygos. Nors konvencija – jos galiojančia redakcija – sustiprinama mokytojų apsauga jiems suteikiant aiškią ir besąlyginę teisę, ji niekaip neatleidžia vyriausybių nuo pareigos šiuo atžvilgiu.
Priešingai, nei teigia Jungtinė Karalystė, ši pareiga neprarado tikslo dėl to, kad valstybės narės privalo laikytis savo pačių įstatymų. Iš tiesų, iš pirmesnių punktų matyti, kad konvencijos šalių atsakomybė įgyvendinant jos 12 straipsnio 4 dalies a punkto paskutiniame sakinyje numatytą tikslą apima ne tik pareigą laikytis nacionalinių teisės aktų paaukštinimo darbe ir išėjimo į pensiją srityje, bet ir užtikrinti, jog šie teisės aktai būtų taikomi ir į Europos mokyklas komandiruotiems ar paskirtiems mokytojams.
Be to, tokia pareiga nesuderinama su SESV 165 straipsniu. Pirma, šiame straipsnyje nustatytas Europos Sąjungos kompetencijos švietimo srityje apribojimas nesusijęs su konvencija, nes ji yra ne Sąjungos organų priimtas antrinės teisės aktas, o valstybių narių ir Europos Bendrijų sudarytas tarptautinės teisės aktas. Antra, ta dalimi, kuria konvencijos trečioje konstatuojamojoje dalyje taip pat nustatoma, kad šia sui generis valstybių narių ir Europos Bendrijų bendradarbiavimo sistema būtų atsižvelgiama į valstybių narių atsakomybę organizuojant savo švietimo sistemas, konstatuotina, jog šios atsakomybės niekaip nepakeičia valstybės pareiga užtikrinti, kad mokytojai nenukentėtų dėl komandiravimo ar paskyrimo į Europos mokyklas, kiek tai susiję su teise į paaukštinimą darbe ir išėjimą į pensiją.
Kiek tai susiję su antruoju aiškinimo klausimu, dėl kurio šalys ginčijasi ir kuris susijęs su frazės „teisės į paaukštinimą darbe , kurios garantuojamos“ pagal nacionalinius tarnybos nuostatus, vartojamos konvencijos 12 straipsnio 4 dalies a punkto paskutiniame sakinyje, taikymo sritimi, pažymėtina, jog ši taikymo sritis, taigi ir šia nuostata į Europos mokyklas komandiruotiems ar paskirtiems mokytojams teikiama apsauga, negali skirtis atsižvelgiant į kilmės vietą, todėl ši frazė turi būti aiškinama autonomiškai.
Toks aiškinimas pirmiausia turi leisti veiksmingai pasiekti šioje nuostatoje nustatytą tikslą ir užtikrinti, kad mokytojai nenukentėtų dėl komandiravimo ar paskyrimo į Europos mokyklas, kiek tai susiję su jų paaukštinimu darbe ir išėjimu į pensiją.
Konkrečiau kalbant dėl „paaukštinimo darbe“ sąvokos, konstatuotina, kad, atsižvelgiant į minėtą tikslą, šios sąvokos negalima, kaip siūlo Jungtinė Karalystė, aiškinti siaurai. Iš tiesų, kaip generalinis advokatas pažymėjo savo išvados 45 ir 46 punktuose, ši sąvoka susijusi ne tik su mokytojo teise mokyklos hierarchijoje užimti aukštesnes pareigas, susijusias su didesne atsakomybe, kaip antai įstaigos direktoriaus, bet ir su bet kokia karjeros raida. Ji taip pat apima teisę gauti aukštesnį tos pačios karjeros laipsnį, kai mokamas didesnis atlyginimas, nesuteikiant nei kitų pareigų, nei papildomų užduočių.
Be to, priešingai, nei teigia Jungtinė Karalystė, iš frazės „teisės į paaukštinimą darbe , kurios garantuojamos“ pagal nacionalinius tarnybos nuostatus negalima daryti išvados, kad iš esmės ji susijusi su situacijomis, kai pagal nacionalinius teisės aktus paaukštinimas darbe suteikiamas automatiškai, atsižvelgiant į darbo stažą. Kaip generalinis advokatas pažymėjo išvados 53–55 punktuose, iš konvencijos 12 straipsnio 4 dalies a punkto paskutinio sakinio teksto ir tikslo matyti, kad šia nuostata siekiama į Europos mokyklas komandiruotų ar paskirtų mokytojų naudai išsaugoti visas teises, susijusias su tokia karjeros raida, kokia numatyta atitinkamuose nacionalinės teisės aktuose, neatsižvelgiant į šių teisių formą. Taigi, atsižvelgiant į šiais nacionaliniais teisės aktais suteiktų teisių turinį, jos gali būti suteikiamos automatiškai paaukštinant darbe arba suteikiama tik teisė dalyvauti procedūrose siekiant pakilti karjeros laiptais. Tačiau šių teisių taikymo sritis negali būti siauresnė nei tų, kurias šie mokytojai būtų turėję, jei būtų likę dirbti savo kilmės valstybės narės mokymo įstaigoje.
Iš visa to, kas pasakyta, matyti, kad konvencijos 12 straipsnio 4 dalies a punkto paskutinį sakinį reikia aiškinti taip, kad jis įpareigoja valstybes nares, šios konvencijos šalis, užtikrinti, jog į Europos mokyklas komandiruoti ar paskirti mokytojai per komandiravimo ar paskyrimo laikotarpį galėtų naudotis tokiomis pat teisėmis į karjeros raidą ir pensiją kaip taikomos nacionaliniams mokytojams, atsižvelgiant į jų kilmės valstybės narės teisės aktus.
Dėl to, kaip Jungtinė Karalystė taiko konvencijos 12 straipsnio 4 dalies a punktą ir 25 straipsnio 1 dalį
Šalių argumentai
Komisija mano, kad tai, jog pagal darbo sutartį, kurią dėl savo komandiruotės į Europos mokyklas Anglijos ir Velso mokytojai sudaro su Vaikų, švietimo įstaigų ir šeimų reikalų ministerija, per visą komandiravimo laikotarpį įšaldomas nustatytos pakopos šių mokytojų darbo užmokestis ir jiems neleidžiama kreiptis dėl STPCD numatyto aukštesnės darbo užmokesčio skalės taikymo arba išmokų, susijusių su mokymo ir mokymosi pareigomis, skyrimo, neatitinka konvencijos 12 straipsnio 4 dalies a punkto ir 25 straipsnio 1 dalies.
Pirma, galimiems kandidatams sudaromos mažiau palankios sąlygos, nes jie per komandiravimo laikotarpį negali dalyvauti vertinimo procese, kuris jiems leistų pretenduoti į aukštesnę darbo užmokesčio skalę („post-threshold pay scale“). Dėl to, pasibaigus komandiravimo laikotarpiui, grįžę į Jungtinę Karalystę jie gali pretenduoti tik į darbo vietą, kuriai taikoma bazinė darbo užmokesčio skalė, o tai riboja darbo vietų, į kurias galima pretenduoti, spektrą.
Antra, tai, kad per devynerių metų komandiravimo laikotarpį jie negalėjo gauti jokios papildomos išmokos arba būti paaukštinti darbe, labai sumažina darbo užmokestį, į kurį atsižvelgiama nustatant teises į pensiją ir apskaičiuojant pensijos, kuri bus mokama ateityje, dydį.
Be to, Komisija teigia, kad dėl minėtos atskirties Europos Sąjungos biudžetas patiria didelių finansinių nuostolių, nes iš jo reikia padengti didesnį skirtumą, kuris susidaro tarp mažesnio nacionalinio darbo užmokesčio ir suderinto darbo užmokesčio pagal Komandiruojamų darbuotojų tarnybos nuostatus.
Atsižvelgdama į apytikslius skaičiavimus, ji mano, kad 2008 m. vien 194 komandiruotiems Anglijos ir Velso mokytojams iš Sąjungos biudžeto reikėjo padengti maždaug 720000 EUR papildomų išlaidų. Šios išlaidos susidarė dėl padidėjusio skirtumo, kuris turi būti sumokėtas pagal Komandiruojamų darbuotojų tarnybos nuostatų 49 straipsnio 2 dalies b punktą ir pagal konvencijos 25 straipsnio 1 dalį. Remiantis šiais skaičiavimais, pagrįstai galima manyti, jog vien dėl to, kad komandiruotiems Anglijos ir Velso mokytojams negalima taikyti aukštesnės darbo užmokesčio skalės, Sąjungos biudžetas kasmet patiria nuo 500000 iki 1000000 EUR papildomų išlaidų.
Komisija pažymi, kad ji neteigia, jog komandiruotiems Anglijos ir Velso mokytojams reikia automatiškai taikyti aukštesnes darbo užmokesčio skales, numatytas mokytojams, kuriems taikoma aukštesnė darbo užmokesčio skalė, mokytojams ekspertams ir aukštos kvalifikacijos mokytojams, ir sudaryti galimybę taip kilti arba leisti pasinaudoti teise į išmokas, susijusias su mokymo ir mokymosi pareigomis. Ji tik prašo šiems mokytojams suteikti teisę į darbo užmokesčio padidinimą tokiomis pat sąlygomis, kaip ir bet kuriam kitam Jungtinėje Karalystėje įdarbintam mokytojui, o pirmiausia dalyvauti vertinimo procedūrose, siekiant, kad šios skalės jiems būtų taikomos.
Komisijos manymu, išsami skirtingų profesinės veiklos ir užduočių normų, kurios taikomos šioms darbo užmokesčio skalėms ir išmokoms, analizė rodo, kad į Europos mokyklas komandiruoti mokytojai dažnai vykdo užduotis, dėl kurių jiems iš principo gali būti suteikta teisė pretenduoti į minėtų darbo užmokesčio skalių taikymą ir išmokas.
Komisija mano, jog Jungtinė Karalystė negali remtis tariamomis techninėmis problemomis, kad pateisintų konvencijoje nustatytų įpareigojimų nesilaikymą. Be to, ji nesutinka, kad šios problemos iš tiesų egzistuoja arba jos negali būti išspręstos dedant ginamiems interesams proporcingas pastangas.
Dėl, pirma, komandiruotų mokytojų vertinimo organizavimo ji pažymi, pirmiausia, kad vertinimą dėl aukštesnės darbo užmokesčio skalės taikymo vykdo vietos mokyklų direktoriai ir iš pirmo žvilgsnio nėra jokios priežasties, kuri kliudytų šią užduotį patikėti Europos mokyklos direktoriams. Be to, būtų galima numatyti kitokius sprendimo būdus. Jungtinė Karalystė gali nusiųsti inspektorius, kurie kontroliuotų Europos mokyklų direktorių arba išorinių vertintojų, kurie patys vykdo vertinimą, vykdomą vertinimą arba pasirinkti šių variantų derinį. Pagaliau niekas nekliudo nacionalinės agentūros vertintojams, kurie vykdo nacionalinių kandidatų į mokytojų ekspertų ir aukštos kvalifikacijos mokytojų darbo vietas vertinimą, nuvykti į Europos mokyklas, nes jie jau vykdo vertinimą Gynybos ministerijos mokyklose Vokietijoje ir kitose šalyse už Jungtinės Karalystės ribų.
Kiek tai susiję su, antra, Jungtinės Karalystės argumentu, kad aukštesnių darbo užmokesčio skalių taikymo galimybė siejama su darbo vietų sukūrimu, Komisija teigia, kad taip nėra mokytojo, kuriam taikoma aukštesnė darbo užmokesčio skalė, kategorijos atveju, nes leidus į ją pretenduoti iš esmės neoficialiai būtų padidintas bendras darbo užmokestis. Dėl teisės į kitas aukštesnes darbo užmokesčio skales pažymėtina, kad reikėtų sukurti naujas iš biudžeto finansuojamas darbo vietas. Tačiau niekas Jungtinei Karalystei nekliudo leisti įsteigti pakankamą mokytojų ekspertų ir aukštos kvalifikacijos mokytojų darbo vietų skaičių Vaikų, švietimo įstaigų ir šeimų reikalų ministerijos komandiruojamiems mokytojams.
Jungtinė Karalystė atmeta argumentą, kad jos politika komandiruojamų mokytojų atžvilgiu prieštarauja konvencijos 12 straipsnio 4 dalies a punktui ir 25 straipsniui.
Jungtinė Karalystė mano, kad Komisijos ieškinys grindžiamas netinkamu Komandiruojamų mokytojų tarnybos nuostatų ir STPCD nustatytų papildomų darbo užmokesčio dalių pobūdžio suvokimu. Šiuo klausimu ši valstybė narė pirmiausia pažymi, kad komandiruoti Anglijos ir Velso mokytojai nebūtinai anksčiau dirbo nacionalinėje valstybės išlaikomojoje mokykloje, todėl gali būti, kad prieš komandiravimą STPCD jiems nebuvo taikomas. STPCD nėra „nacionaliniai tarnybos nuostatai“, kaip tai suprantama pagal konvencijos 12 straipsnį.
Be to, komandiruoti Anglijos ir Velso mokytojai sąmoningai išėjo iš ankstesnio darbo, kad užimtų naują darbo vietą Europos mokykloje pagal naują darbo sutartį, sudarytą su Vaikų, švietimo įstaigų ir šeimų reikalų ministerija. Minėtoje sutartyje konkrečiai nustatoma, jog komandiruotas mokytojas negali prašyti taikyti aukštesnę darbo užmokesčio skalę ir mokėti papildomų išmokų, nustatytų STPCD. Minėti mokytojai savanoriškai pasirinko darbą, kuriam STPCD netaikomas.
Galiausiai Jungtinė Karalystė teigia, kad darbo užmokesčio dalių, numatytų STPCD, nacionaliniai teisės aktai „negarantuoja“ ir nesuteikia „teisės“ į paaukštinimą darbe, kaip tai suprantama pagal konvencijos 12 straipsnio 4 dalies a punktą. Iš tiesų šios dalys nėra automatiškai mokamos atsižvelgiant į stažą, bet norint jas gauti turi būti pateikiamas prašymas, o jos skiriamos atsižvelgiant į tam tikrus kriterijus. Be to, teisė į „išmokas, susijusias su mokymo ir mokymosi pareigomis“, ir į aukštos kvalifikacijos mokytojams ir mokytojams ekspertams taikomas sistemas suteikiama tik tuomet, jeigu mokykla nusprendžia sukurti tokias darbo vietas. Be to, darbo užmokesčio dalys nereiškia „paaukštinimo darbe“, kaip tai suprantama pagal minėtą straipsnį, nes mokytojai, kuriems suteikiamas toks darbo užmokestis, išsaugo savo, „kaip mokytojo“, padėtį ir nepakyla į aukštesnio rango poziciją.
Jungtinė Karalystė mano, kad jei komandiruoti mokytojai turėtų turėti teisę į tam tikras darbo užmokesčio priemokas be įpareigojimo atlikti pareigas, už kurias tos priemokos mokamos, tai diskriminuotų nacionalinius mokytojus. Jungtinė Karalystė pirmiausia nesutinka, kad komandiruoti mokytojai atitinka kriterijus, kuriais remiantis galima gauti darbo užmokesčio priemokas. Europos mokyklų mokytojų ir Jungtinės Karalystės finansuojamų mokyklų mokytojų padėtis realiai nebūtų tokia pati.
Tokia diskriminacija taip pat atsirastų dėl to, kad Europos mokyklų mokytojų profesinės kompetencijos kontrolė nebūtų tokia aiški ir griežta kaip nacionaliniu lygmeniu nustatyta priežiūros tvarka. Komisijos pasiūlymas minėtą kontrolę Europos mokyklose pavesti Jungtinės Karalystės atsiųstiems inspektoriams, kad šiuo klausimu būtų užtikrintas lygiavertiškumas, nepakankamas.
Pagaliau dėl konvencijos 25 straipsnio Jungtinė Karalystė teigia, kad net jeigu ji neteisingai aiškintų konvencijos 12 straipsnio 4 dalies a punkto paskutinį sakinį, Sąjungos biudžetas dėl to nieko neprarastų. Žinoma, kai kurie į Europos mokyklas komandiruoti ar paskirti Anglijos ir Velso mokytojai įgytų teisę į papildomą darbo užmokestį ateityje, jei pateiktų atitinkamą prašymą ir jei jis būtų patenkintas. Tačiau, kadangi ši teisė gali būti suteikta tik individualiai įvertinus kiekvieną mokytoją, šiuo metu nė vienas iš minėtų mokytojų ja negali pasinaudoti. Taigi Jungtinė Karalystė iki šiol vykdė savo pareigą pervesti visą darbo užmokesčio sumą, į kurią šie mokytojai turi teisę.
Teisingumo Teismo vertinimas
Komisija iš esmės kaltina Jungtinę Karalystę, kad ji neužtikrino, jog į Europos mokyklas komandiruoti ar paskirti Anglijos ir Velso mokytojai išsaugotų teises į paaukštinimą darbe ir į pensiją, kurios garantuojamos pagal nacionalinius tarnybos nuostatus, kaip tai nustatyta konvencijos 12 straipsnio 4 dalies a punkto paskutiniame sakinyje, ir neišsaugojo šiems mokytojams mokėto darbo užmokesčio, pažeisdama minėtos konvencijos 25 straipsnio 1 dalį.
Siekiant įvertinti šio kaltinimo pagrįstumą, reikia pirmiausia nustatyti, ar STPCD šių mokytojų atžvilgiu yra nacionaliniai tarnybos nuostatai, kaip tai suprantama pagal minėtos konvencijos 12 straipsnio 4 dalies a punkto paskutinį sakinį.
Šiuo klausimu svarbu konstatuoti, kad nors konvencijos šalys išlieka, kaip nustatyta šios konvencijos trečioje konstatuojamojoje dalyje, visiškai savarankiškos organizuodamos savo švietimo sistemas, jos negali remtis šios sistemos ypatumais, kad išvengtų šioje konvencijoje nustatytų įpareigojimų ir panaikintų į Europos mokyklas komandiruojamų ar skiriamų mokytojų apsaugą, numatytą minėtos konvencijos 12 straipsnio 4 dalies a punkto paskutiniame sakinyje.
Tačiau būtent tokia būtų Jungtinės Karalystės ginamų argumentų, kad STPCD nėra nacionaliniai tarnybos nuostatai, kaip tai suprantama pagal minėtą nuostatą, pasekmė Anglijos ir Velso mokytojams. Iš tiesų, pagal šiuos argumentus jiems, atsižvelgiant į šios valstybės narės švietimo sistemos ypatumus, nacionaliniai tarnybos nuostatai paprasčiausiai neegzistuoja.
Be to, reikia pažymėti tai, kad STPCD yra privalomas visoms Anglijos ir Velso valstybės išlaikomoms mokykloms ir kad dauguma šios zonos mokytojų iš tiesų dirba tokioje mokykloje, ir tai, kad daugelis valstybės neišlaikomų mokyklų taip pat visiškai ar iš dalies taiko STPCD. Komisija šiuo klausimu konstatavo, o Jungtinė Karalystė neprieštaravo, jog valstybės neišlaikomos mokyklos, kurios STPCD taiko tik iš dalies, STPCD nustatytas sąlygas iš tiesų naudoja kaip minimalias sąlygas, jas papildydamos lengvatomis; faktiškai STPCD taikomas 90 % visų šioje valstybėje narėje dirbančių mokytojų.
Be to, tipinėje darbo sutartyje, kurią į Europos mokyklas paskirti ar komandiruoti Anglijos ir Velso mokytojai pasirašo su Vaikų, švietimo įstaigų ir šeimų reikalų ministerija, dėl šio paskyrimo ar komandiravimo numatyta, jog šiems mokytojams kas mėnesį išmokamas nacionalinis darbo užmokestis yra nustatytas pagal STPCD numatytas darbo užmokesčio skales, o mokamas darbo užmokesčio padidinimas, taikomas pagal STPCD, yra suderintas nacionaliniu lygmeniu. Taigi neginčijama, kad net minėtų mokytojų atžvilgiu darbo sąlygas iš dalies reglamentuoja STPCD ir kad pagal sutartį jos netaikomos tik selektyviai, pirmiausia kiek tai susiję su aukštesnės darbo užmokesčio skalės taikymu ir papildomos išmokos skyrimu.
Konstatuotina, kad šiomis aplinkybėmis Anglijos ir Velso mokytojams STPCD yra nacionaliniai tarnybos nuostatai, kaip tai suprantama pagal konvencijos 12 straipsnio 4 dalies a punkto paskutinį sakinį.
Dėl Jungtinės Karalystės argumento, kad negalima įpareigoti suteikti teisių į paaukštinimą darbe pagal STPCD visiems jos į Europos mokyklas paskirtiems ar komandiruojamiems mokytojams, nes tik dalis jų prieš paskyrimą ar komandiravimą dirbo Anglijos ir Velso valstybės išlaikomose mokyklose, pažymėtina, jog Komisija šiame ieškinyje teigia, kad minėtos teisės pagal STPCD taikomos visiems šios valstybės narės skiriamiems ar komandiruojamiems mokytojams, jeigu jie yra iš Anglijos ir Velso. Tai, kad STPCD netaikoma Škotijoje įdarbintiems mokytojams, šiam ieškiniui neturi jokio poveikio.
Dėl likusių argumentų, kad STPCD, visas ar iš dalies, taikomas ne tik Anglijoje ir Velse valstybės išlaikomoms mokykloms, bet taip pat daugeliui valstybės neišlaikomų mokyklų, galima daryti prielaidą, jog daugeliui į Europos mokyklas paskirtų ar komandiruotų Anglijos ir Velso mokytojų prieš paskyrimą ar komandiravimą buvo taikomos STPCD sąlygos. Net jei paaiškėtų, kad daliai šių mokytojų STPCD nebuvo taikomas, nes jie anksčiau dirbo valstybės neišlaikomoje mokykloje, kurioje STPCD papildomai nebuvo taikomas, arba kitoje mokykloje, ši aplinkybė bet kuriuo atveju negali pateisinti to, kad Jungtinė Karalystė pagal tipinę sutartį, kurią į Europos mokyklas skiriami ar komandiruojami mokytojai turi pasirašyti, visiems Anglijos ir Velso mokytojams netaiko tam tikrų STPCD nustatytų teisių.
Be to, priešingai, nei teigia Jungtinė Karalystė, šio netaikymo nepateisina vien tai, kad minėti mokytojai šią sutartį pasirašo savanoriškai ir gerai susipažinę su reikalu. Iš tiesų, nors tiesa, jog minėti mokytojai niekaip nėra verčiami prašyti juos paskirti ar komandiruoti į Europos mokyklas ir jie gali susipažinti su naujos darbo sutarties sąlygomis, tačiau jie neturi kito pasirinkimo, kaip sutikti pasirašyti minėtą sutartį, kurios sąlygas nustato Vaikų, švietimo įstaigų ir šeimų reikalų ministerija. Negalima teisėtai teigti, kad tokiomis aplinkybėmis mokytojai sąmoningai atsisakė minėtų STPCD įtvirtintų lengvatų ir šios konvencijos nuostata suteiktos teisės, nes kitaip konvencijos 12 straipsnio 4 dalies a punkto paskutinis sakinys taptų neveiksmingas.
Be to, dėl klausimo, ar teisė į palankesnes darbo užmokesčio skales, kaip antai į aukštesnę darbo užmokesčio skalę bei į mokytojams ekspertams ir aukštos kvalifikacijos mokytojams taikomas darbo užmokesčio skales, ir teisė į kitas papildomas išmokas, kaip antai išmokas, susijusias su mokymo ir mokymosi pareigomis, numatytas STPCD, sudaro teises į paaukštinimą darbe, kaip tai suprantama minėtoje nuostatoje, primintina, kad šio sprendimo 54 ir 55 punktuose jau buvo pažymėta, jog tokia teise taip pat laikoma teisė, dėl kurios padidėja darbo užmokestis, bet ji nesiejama su kitos kvalifikacijos suteikimu mokytojui, ir teisė, kuri nėra automatiškai suteikiama atsižvelgiant į stažą, tačiau jos siekiant reikia dalyvauti procedūrose ir įvykdyti atitinkamus kriterijus.
Iš to matyti, kad Jungtinės Karalystės argumentai, jog mokytojai, kuriems taikomos šios darbo užmokesčio skalės ir išmokos, išsaugo savo pozicijas ir jiems turėjo būti taikomos tokios procedūros, turi būti atmesti. Be to, Komisija teigia ne tai, kad komandiruotiems ir paskirtiems Anglijos ir Velso mokytojams minėtos skalės ir išmokos turi būti taikomos automatiškai, tačiau tai, kad jiems turi būti leidžiama naudotis tokiomis pat sąlygomis, kokios taikomos Anglijos ir Velso mokytojams, kuriems taikomas STPCD.
Kadangi Jungtinė Karalystė teigia, kad paskirti ar komandiruoti mokytojai iš esmės negali įvykdyti profesinių normų, pagal kurias taikomos šios darbo užmokesčio skalės ir nustatomos papildomos užduotys, susijusios su tam tikrų šių skalių ir išmokų taikymu, Komisija padarė išsamią šių normų ir užduočių analizę ir aiškiai paaiškino, kad daug šių mokytojų atitinka šias normas ir atlieka lygiavertes užduotis Europos mokyklose.
Šios analizės ir paaiškinimų nepaneigia specifiniai Jungtinės Karalystės argumentai, kuriais iš esmės teigiama, jog Europos mokyklų mokytojų ir atitinkamų nacionalinių mokytojų padėtis iš tiesų nėra lygiavertė. Toks teiginys iš tiesų prieštarauja Komandiruojamų darbuotojų tarnybos nuostatų 10 straipsniui, pagal kurį reikalaujama, kad komandiruoti ar paskirti mokytojai turėtų kvalifikaciją ir atitiktų sąlygas, būtinas norint eiti lygiavertes pareigas savo kilmės šalyje. Be to, kadangi minėti Jungtinės Karalystės argumentai grindžiami koncepcija, jog šių normų ir šių užduočių pagal apibrėžimą negali įvykdyti minėti mokytojai atsižvelgiant į tai, jog Europos mokyklos neveikia taip pat, kaip valstybės išlaikomos Anglijos ir Velso mokyklos, ji neatsižvelgė į Europos mokyklų specifinius nuostatus ir sui generis pobūdį.
Priešingai, nei teigia Jungtinė Karalystė, į Europos mokyklas paskirtų ar komandiruotų Anglijos ir Velso mokytojų teisė pretenduoti į minėtų darbo užmokesčio skalių taikymą ir minėtas papildomas išmokas taip pat nesukeltų diskriminacijos jų nacionalinių kolegų nenaudai, nes būtų neįmanoma taip tiksliai ir tvirtai užtikrinti šių mokytojų profesinės kompetencijos kontrolės, kokia vykdoma nacionalinių mokytojų atžvilgiu. Iš tiesų, kaip pažymėjo generalinis advokatas savo išvados 87–90 punktuose, šis argumentas nėra pagrįstas, nes yra sprendimo būdų, kuriais galima visiškai patikimai užtikrinti tokią kontrolę. Be to, Jungtinė Karalystė nenurodė priežasčių, kodėl ji mano, jog Komisijos šiuo klausimu pasiūlyti įvairūs sprendimo būdai neleidžia pasiekti patenkinamo rezultato, ir tenurodė, jog nepakanka nusiųsti nacionalinių inspektorių į Europos mokyklas.
Jungtinė Karalystė dar nurodo, kad daugeliui Anglijos ir Velso išlaikomų mokytojų (mokytojams ekspertams ir aukštos kvalifikacijos mokytojams) netaikomos darbo užmokesčio skalės arba kitos papildomos išmokos, susijusios su mokymo ir mokymosi pareigomis, nes jų mokyklose nebuvo sukurta jokių darbo vietų, dėl kurių būtų suteikta teisė į darbo užmokesčio skales ir kitas papildomas išmokas, arba jų buvo sukurta tik labai nedaug. Tačiau ši aplinkybė nepateisina to, kad visiems į Europos mokyklas paskirtiems ar komandiruotiems Anglijos ir Velso mokytojams nebūtų suteikta teisė į darbo užmokesčio skales ir šias išmokas.
Be to, atsakydama į Komisijos prašymą skirti Europos mokykloms tokių darbo vietų skaičių, kuris proporcingai atitiktų Anglijoje ir Velse esantį darbo vietų skaičių, Jungtinė Karalystė neginčijo, kad toks skyrimas iš tiesų buvo galimas, tačiau pripažino, jog Europos mokykloms skirtas darbo vietų skaičius yra labai nedidelis, beveik nulinis, todėl tokiomis aplinkybėmis sudėtinga nustatyti Europos mokyklas, kurioms iš tiesų šios darbo vietos turėtų būti skirtos. Tačiau tokie praktiniai sunkumai, kylantys paskirstant darbo vietas, suteikiančias teisę į minėtas skales ir išmokas, negali pateisinti visiško atsisakymo skirti tokias darbo vietas Europos mokykloms. Be to, neginčijama, kad pagal konvencijos 12 straipsnio 4 dalies a punkto priešpaskutinį sakinį Valdytojų taryba gali padėti Jungtinei Karalystei spręsti problemas, kiek tai konkrečiai susiję su galimybe identifikuoti mokytojų ekspertų ir aukštos kvalifikacijos mokytojų lygio darbo vietas Europos mokyklose.
Iš to, kas pasakyta, matyti, kad teisė į palankesnę darbo užmokesčio skalę, kaip antai į aukštesnę darbo užmokesčio skalę, taip pat į skales, taikomas mokytojams ekspertams ir aukštos kvalifikacijos mokytojams, ir teisė į kitas papildomas išmokas (kaip antai, išmokas, susijusias su mokymo ir mokymosi pareigomis), numatytas STPCD, sudaro teisę į paaukštinimą darbe, kaip tai suprantama pagal konvencijos 12 straipsnio 4 dalies a punkto paskutinį sakinį, kurio taikymą Jungtinė Karalystė turi užtikrinti į Europos mokyklas paskirtų ar komandiruotų Anglijos ir Velso mokytojų atžvilgiu. Be to, kadangi teisė į šias darbo užmokesčio skales ir šias išmokas turi tiesioginį poveikį pensijų sumos, į kurią šie mokytojai galėtų pretenduoti, dydžiui, ji taip pat yra teisė į pensiją, kuri garantuojama pagal nacionalinius tarnybos nuostatus, kaip tai suprantama pagal šią nuostatą.
Galiausiai dėl klausimo, ar Jungtinė Karalystė tinkamai taiko konvencijos 25 straipsnio 1 dalį, pažymėtina, jog ši nuostata įpareigoja valstybes nares mokėti įnašus į Europos mokyklų biudžetą toliau mokant darbo užmokestį komandiruotiems ar paskirtiems mokymo personalo nariams. Pagal to paties straipsnio 2 dalį, aiškinamą kartu su Komandiruojamų darbuotojų tarnybos nuostatų 49 straipsniu, Sąjunga prisideda mokėdama europinę priemoką. Šiuo klausimu Komisija pateikė, finansinius duomenis, kuriais įrodoma, kad dėl į Europos mokyklas paskirtų ar komandiruotų Anglijos ir Velso mokytojų darbo užmokesčių įšaldymo Sąjunga šiems mokytojams turėjo mokėti didesnę europinę priemoką ir dėl šios priežasties padidėjo metinis Sąjungos įnašas į minėtų mokyklų biudžetą, o Jungtinė Karalystė jai realiai neprieštaravo.
Šios išvados nepaneigia ir Jungtinės Karalystės argumentas, kad aukštesnės darbo užmokesčio skalės taikymo ir papildomų išmokų skyrimo galimybė priklauso nuo kiekvieno mokytojo individualaus įvertinimo, kuris Anglijos ir Velso komandiruotų ar paskirtų į Europos mokyklas mokytojų atžvilgiu dar nebuvo atliktas. Iš tiesų šiame argumente akivaizdžiai neatsižvelgiama į įrodymus kad, pirma, šie vertinimai nebuvo atlikti būtent dėl to, kad šiems mokytojams nuosekliai buvo neleidžiama kreiptis dėl minėtų darbo užmokesčio skalių taikymo ir papildomų išmokų skyrimo, ir, antra, galima pagrįstai daryti prielaidą, kad jeigu jiems būtų leista kreiptis dėl minėtų darbo užmokesčio skalių taikymo ir papildomų išmokų skyrimo, bent dalis šių mokytojų jau būtų pasinaudoję šia teise.
Vadinasi, kadangi, jei Jungtinė Karalystė tinkamai aiškintų ir taikytų konvencijos 12 straipsnio 4 dalies a punkto paskutinį sakinį, ji turėtų į Europos mokyklų biudžetą įnešti didesnį įnašą, tarp šio konvencijos 12 straipsnio 4 dalies a punkto paskutinio sakinio pažeidimo ir valstybės narės pareigos mokėti įnašus pagal minėtos konvencijos 25 straipsnio 1 dalį egzistuoja, bent jau netiesioginis, ryšys, kurio Jungtinė Karalystė neginčijo. Todėl, neleisdama minėtiems mokytojams pretenduoti į aukštesnes darbo užmokesčio skales arba pasinaudoti teise į išmokas, susijusias su mokymo ir mokymosi pareigomis, Jungtinė Karalystė taip pat pažeidė konvencijos 25 straipsnio 1 dalį.
Atsižvelgiant į visus šiuos svarstymus, konstatuotina, kad per paskyrimo ar komandiruotės laikotarpį į Europos mokyklas paskirtiems ar komandiruotiems Anglijos ir Velso mokytojams nesuteikdama teisės į palankesnes darbo užmokesčio skales, pirmiausia į tas, kurios apibūdinamos kaip ribinio darbo užmokesčio skalė, mokytojo eksperto ir aukštos kvalifikacijos mokytojo skalės, ir teisės į kitas išmokas, kaip antai išmokas, susijusias su mokymo ir mokymosi pareigomis, nustatytas STPCD, Jungtinė Didžiosios Britanijos ir Šiaurės Airijos Karalystė netinkamai taikė konvencijos 12 straipsnio 4 dalies a punktą ir konvencijos 25 straipsnio 1 dalį.
Dėl bylinėjimosi išlaidų
Pagal Procedūros reglamento 69 straipsnio 2 dalį pralaimėjusiai šaliai nurodoma padengti bylinėjimosi išlaidas, jeigu laimėjusi šalis to reikalavo. Kadangi Komisija reikalavo priteisti iš Jungtinės Karalystės bylinėjimosi išlaidas ir buvo nustatytas įsipareigojimų neįvykdymas, pastaroji turi padengti bylinėjimosi išlaidas.
Remdamasis šiais motyvais, Teisingumo Teismas (pirmoji kolegija) nusprendžia:
m. birželio 21 d. Konvencijos, apibrėžiančios Europos mokyklų statutą, 12 straipsnio 4 dalies a punktas turi būti aiškinamas ir taikomas taip, kad valstybės narės, šios konvencijos šalys, privalo užtikrinti, kad į Europos mokyklas komandiruoti ar paskirti mokytojai komandiruotės ar paskyrimo laikotarpiu turėtų tokias pačias teises į karjeros raidą ir į pensiją, kaip ir nacionaliniai mokytojai pagal kilmės valstybės narės teisės aktus.
Paskyrimo ar komandiruotės laikotarpiu į Europos mokyklas paskirtiems ar komandiruotiems Anglijos ir Velso mokytojams nesuteikdama teisės į palankesnes darbo užmokesčio skales, pirmiausia į tas, kurios apibūdinamos kaip ribinio darbo užmokesčio, mokytojo eksperto ir aukštos kvalifikacijos mokytojo užmokesčio skalės, ir teisės į kitas išmokas, kaip antai išmokas, susijusias su mokymo ir mokymosi pareigomis, kurios nustatytos Mokytojų atlyginimo ir darbo sąlygų dokumente, Jungtinė Didžiosios Britanijos ir Šiaurės Airijos Karalystė netinkamai taikė konvencijos 12 straipsnio 4 dalies a punktą ir konvencijos 25 straipsnio 1 dalį.
Priteisti iš Jungtinės Didžiosios Britanijos ir Šiaurės Airijos Karalystės bylinėjimosi išlaidas.
Parašai.
SESV 267straipsnis — Teismo sprendimo panaikinimas — Grąžinimas nagrinėti atitinkamam teismui — Pareiga laikytis sprendimo dėl panaikinimo — Prašymas priimti prejudicinį sprendimą — Galimybė — Aplinka — Orhuso konvencija — Direktyva 85/337/EEB — Direktyva 96/61/EB — Visuomenės dalyvavimas priimant sprendimus — Atliekų sąvartyno įrengimas — Prašymas išduoti leidimą — Komercinė paslaptis — Dokumento nepateikimas visuomenei — Poveikis sprendimo leisti įrengti sąvartyną galiojimui — Trūkumų pašalinimas — Projekto poveikio aplinkai vertinimas — Galutinė nuomonė, priimta iki valstybės narės įstojimo į Sąjungą — Direktyvos 85/337 taikymas laiko atžvilgiu — Ieškinys teisme — Laikinosios apsaugos priemonės — Vykdymo sustabdymas — Skundžiamo sprendimo panaikinimas — Nuosavybės teisė — Pažeidimas“
Byloje C-416/10
dėl Najvyšší súd Slovenskej republiky (Slovakija) 2010 m. rugpjūčio 17 d. sprendimu, kurį Teisingumo Teismas gavo 2010 m. rugpjūčio 23 d., pagal SESV 267 straipsnį pateikto prašymo priimti prejudicinį sprendimą byloje
Jozef Križan,
Katarína Aksamitová,
Gabriela Kokošková,
Jozef Kokoška,
Martina Strezenická,
Jozef Strezenický,
Peter Šidlo,
Lenka Šidlová,
Drahoslava Šidlová,
Milan Šimovič,
Elena Šimovičová,
Stanislav Aksamit,
Tomáš Pitoňák,
Petra Pitoňáková,
Mária Križanová,
Vladimír Mizerák,
Ľubomír Pevný,
Darina Brunovská,
Mária Fišerová,
Lenka Fišerová,
Peter Zvolenský,
Katarína Zvolenská,
Kamila Mizeráková,
Anna Konfráterová,
Milan Konfráter,
Michaela Konfráterová,
Tomáš Pavlovič,
Jozef Krivošík,
Ema Krivošíková,
Eva Pavlovičová,
Jaroslav Pavlovič,
Pavol Šipoš,
Martina Šipošová,
Jozefína Šipošová,
Zuzana Šipošová,
Ivan Čaputa,
Zuzana Čaputová,
Štefan Strapák,
Katarína Strapáková,
František Slezák,
Agnesa Slezáková,
Vincent Zimka,
Elena Zimková,
Marián Šipoš,
Mesto Pezinok
prieš
Slovenská inšpekcia životného prostredia,
dalyvaujant
Ekologická skládka as,
TEISINGUMO TEISMAS (didžioji kolegija),
kurį sudaro pirmininkas V. Skouris, kolegijų pirmininkai K. Lenaerts (pirmininko pavaduotojas), A. Tizzano, M. Ilešič, L. Bay Larsen (pranešėjas), J. Malenovský, teisėjai A. Borg Barthet, J.-C. Bonichot, C. Toader, J.-J. Kasel ir M. Safjan,
generalinė advokatė J. Kokott,
posėdžio sekretorė C. Strömholm, administratorė,
atsižvelgęs į rašytinę proceso dalį ir įvykus 2012 m. sausio 17 d. posėdžiui,
išnagrinėjęs pastabas, pateiktas:
—
Jozef Križan, Katarína Aksamitová, Gabriela Kokošková, Jozef Kokoška, Martina Strezenická, Jozef Strezenický, Peter Šidlo, Lenka Šidlová, Drahoslava Šidlová, Milan Šimovič, Elena Šimovičová, Stanislav Aksamit, Tomáš Pitoňák, Petra Pitoňáková, Mária Križanová, Vladimír Mizerák, Ľubomír Pevný, Darina Brunovská, Mária Fišerová, Lenka Fišerová, Peter Zvolenský, Katarína Zvolenská, Kamila Mizeráková, Anna Konfráterová, Milan Konfráter, Michaela Konfráterová, Tomáš Pavlovič, Jozef Krivošík, Ema Krivošíková, Eva Pavlovičová, Jaroslav Pavlovič, Pavol Šipoš, Martina Šipošová, Jozefína Šipošová, Zuzana Šipošová, Ivan Čaputa, Zuzana Čaputová, Štefan Strapák, Katarína Strapáková, František Slezák, Agnesa Slezáková, Vincent Zimka, Elena Zimková, Marián Šipoš, atstovaujamų advokatų T. Kamenec ir Z. Čaputová,
—
Mesto Pezinok, atstovaujamos advokatų J. Ondruš ir K. Siváková,
—
Slovenská inšpekcia životného prostredia, atstovaujamos advokato L. Fogaš,
—
Ekologická skládka as, atstovaujamos advokato P. Kováč,
—
Slovakijos vyriausybės, atstovaujamos B. Ricziová,
—
Čekijos vyriausybės, atstovaujamos M. Smolek ir. D. Hadroušek,
—
Prancūzijos vyriausybės, atstovaujamos S. Menez,
—
Austrijos vyriausybės, atstovaujamos C. Pesendorfer,
—
Europos Komisijos, atstovaujamos P. Oliver ir A. Tokár,
susipažinęs su 2012 m. balandžio 19 d. posėdyje pateikta generalinės advokatės išvada,
priima šį
Sprendimą
Prašymas priimti prejudicinį sprendimą pateiktas dėl Konvencijos dėl teisės gauti informaciją, visuomenės dalyvavimo priimant sprendimus ir teisės kreiptis į teismą aplinkosaugos klausimais, pasirašytos Orhuse 1998 m. birželio 25 d. ir Bendrijos vardu patvirtintos 2005 m. vasario 17 d. Tarybos sprendimu 2005/370/EB (OL L 124, p. 1; toliau – Orhuso konvencija), 191 straipsnio 1 ir 2 dalių, SESV ir SESV 267 straipsnio, 1985 m. birželio 27 d. Tarybos direktyvos 85/337/EEB dėl tam tikrų valstybės ir privačių projektų poveikio aplinkai vertinimo (OL L 175, p. 40; 2004 m. specialusis leidimas lietuvių k., 15 sk., 1 t., p. 248), iš dalies pakeistos 2003 m. gegužės 26 d. Europos Parlamento ir Tarybos direktyva 2003/35/EB, nustatančia visuomenės dalyvavimą rengiant tam tikrus su aplinka susijusius planus ir programas (OL L 156, p. 17; 2004 m. specialusis leidimas lietuvių k., 15 sk., 7 t., p. 466; toliau – Direktyva 85/337), ir 1996 m. rugsėjo 24 d. Tarybos direktyvos 96/61/EB dėl taršos integruotos prevencijos ir kontrolės (OL L 257, p. 26; 2004 m. specialusis leidimas lietuvių k., 15 sk., 3 t., p. 80), iš dalies pakeistos 2006 m. sausio 18 d. Europos Parlamento ir Tarybos reglamentu (EB) Nr. 166/2006 (OL L 33, p. 1; toliau – Direktyva 96/61), išaiškinimo.
Šis prašymas pateiktas nagrinėjant ginčą tarp J. Križan ir kitų 43 ieškovų fizinių asmenų, Pezinoko miesto gyventojų, ir Mesto Pezinok (Pezinoko miestas) bei Slovenská inšpekcia životného prostredia (Slovakijos aplinkos inspekcija; toliau –inspekcija) dėl administracinės institucijos sprendimų leisti Ekologická skládka as (toliau – Ekologická skládka), į pagrindinę bylą įstojusiai šaliai, įrengti ir eksploatuoti sąvartyną teisėtumo.
Teisinis pagrindas
Tarptautinė teisė
Orhuso konvencijos 6 straipsnio, pavadinto „Visuomenės dalyvavimas priimant sprendimus dėl konkrečios veiklos“, 1, 2, 4 ir 6 straipsniuose nustatyta:
Kiekviena Šalis:
taiko šio straipsnio nuostatas, susijusias su sprendimais dėl leidimų planuojamos veiklos rūšims, išvardytoms I priede, išdavimo tikslingumo;
Suinteresuota visuomenė informuojama adekvačiai, laiku ir veiksmingai, atsižvelgiant į aplinkybes, arba viešai paskelbiant, arba individualia tvarka pradiniame priimamo aplinkosauginio sprendimo procedūros etape, be kita ko, apie:
numatomą sprendimo priėmimo procedūrą, įskaitant, kaip ir kada gali būti pateikta tokia informacija apie:
valstybės instituciją, iš kurios galima gauti reikiamos informacijos, ir apie tai, kur buvo pateikta atitinkama visuomenei analizuoti skirta informacija;
Kiekviena Šalis užtikrina visuomenės dalyvavimą jau pradiniame etape, kai yra visos galimybės svarstyti įvairius variantus ir kai galima užtikrinti veiksmingą visuomenės dalyvavimą.
Kiekviena Šalis reikalauja, kad kompetentingos valstybės institucijos, gavusios visuomenės grupių prašymą ir vadovaudamosi nacionaliniais įstatymais, sudarytų joms galimybę nemokamai susipažinti ir išnagrinėti visą tuo metu turimą ir gaunamą informaciją, susijusią su šiame straipsnyje minimų sprendimų priėmimo procesu, įgyvendinant visuomenės dalyvavimo procedūrą, nepažeidžiant Šalių teisės neteikti tam tikros informacijos pagal 4 straipsnio [be kita ko, jo 4 dalies] nuostatas.
“
Šios konvencijos 9 straipsnio „Teisė kreiptis į teismus“ 2 ir 4 dalyse numatyta:
Kiekviena Šalis, vadovaudamasi savo nacionaliniais įstatymais, užtikrina, kad atitinkami visuomenės atstovai
turėtų teisę kreiptis dėl priimtų sprendimų pakartotinio nagrinėjimo teisme ir (arba) kitoje, nepriklausomoje ir bešališkoje įstatymų nustatyta tvarka įsteigtoje, institucijoje, siekiant teisiniu ir procesiniu požiūriu užginčyti bet kokio sprendimo teisėtumą, veiksmus arba neveikimą, nepažeidžiant 6 straipsnio nuostatų ir kai tai reglamentuoja nacionaliniai įstatymai bei nepažeidžiant žemiau pateikiamos 3 dalies, kitų atitinkamų šios Konvencijos nuostatų.
Be to, ir nepažeidžiant 1 dalies nuostatų, vykdant 1, 2 ir 3 dalyse nurodytas procedūras, turi būti užtikrintos atitinkamos ir veiksmingos teisinės gynybos priemonės, įskaitant, jei reikia, tokias teisines gynybos priemones kaip teismo įpareigojimas nepažeisti ieškovo teisių ar sustabdyti veiksmus, pažeidžiančius tas teises, ir tos priemonės turi būti teisingos, bešališkos, pasiūlytos laiku ir ne per daug brangios. .“
Orhuso konvencijos I priedo 5 dalyje dėl konvencijos 6 straipsnio 1 dalies a punkte nurodytų veiklos rūšių nustatyta:
Atliekų tvarkymas:
—
sąvartynai, į kuriuos patenka daugiau kaip 10 tonų atliekų per dieną arba kurių bendroji talpa didesnė kaip 25000 tonų, išskyrus inertinių atliekų sąvartynus.“
Sąjungos teisė
Direktyva 85/337
Direktyvos 85/337 1 straipsnio 2 dalyje sąvoka „sutikimas dėl planuojamos veiklos“ [leidimas] apibrėžiama kaip „kompetentingos institucijos ar institucijų sprendimas, kuris suteikia užsakovui teisę įgyvendinti projektą“.
Šios direktyvos 2 straipsnis suformuluotas taip:
Valstybės narės imasi visų priemonių, reikalingų užtikrinti, kad prieš duodant sutikimą [leidimą], projektams, galintiems daryti reikšmingą poveikį aplinkai, inter alia, dėl savo pobūdžio, masto ar vietos, būtų atliekamas poveikio aplinkai vertinimas. Šie projektai yra nurodyti 4 straipsnyje.
Poveikio aplinkai vertinimas gali būti integruotas į valstybių narių galiojančias sutikimo [leidimo] dėl projektų davimo procedūras, arba, jei taip nėra, į kitas procedūras arba į procedūras, kurios bus nustatytos siekiant įgyvendinti šios direktyvos tikslus.
“
Direktyva 96/61
Direktyvos 96/61 23 konstatuojamojoje dalyje nurodyta:
kadangi norint informuoti visuomenę apie įrenginių eksploatavimą ir jų galimą poveikį aplinkai bei siekiant garantuoti leidimų išdavimo viešumą visoje Bendrijoje, visuomenė privalo turėti galimybę, prieš priimant kokį nors sprendimą, gauti informaciją apie prašymus išduoti leidimus naujiems įrenginiams “
Šios direktyvos 1 straipsnyje „Tikslas ir apimtis [taikymo sritis]“ nustatyta:
Šios direktyvos tikslas yra pasiekti integruotą taršos, kurią sukelia I priede išvardintos veiklos rūšys, prevenciją ir kontrolę. Ji nustato priemones, įskaitant ir atliekų tvarkymo priemones, skirtas užkirsti kelią teršalų išmetimui į orą, vandenį ir žemę, kuris atsiranda dėl aukščiau nurodytos veiklos, arba, jei tai neįgyvendinama, jam mažinti siekiant aukšto aplinkos apsaugos lygio ir nepažeidžiant Direktyvos 85/337/EEB ir kitų atitinkamų Bendrijos nuostatų.“
Šios direktyvos 15 straipsnyje „Informacijos prieinamumas ir visuomenės dalyvavimas leidimų išdavimo procedūroje“ numatyta:
Valstybės narės užtikrina, kad suinteresuotai visuomenei būtų sudarytos išankstinės ir veiksmingos palankios sąlygos dalyvauti procedūroje:
—
išduodant leidimą naujiems įrenginiams,
Tokiam dalyvavimui taikoma V priede nustatyta procedūra.
[1 daliai] taikomi [1990 m. birželio 7 d. Tarybos] direktyvos 90/313/EEB [dėl laisvo prieinamumo prie informacijos apie aplinką (OL L 158, p. 56; 2004 m. specialusis leidimas lietuvių k., 15 sk., 1 t., p. 402)] 3 straipsnio 2 ir 3 dalių apribojimai.
“
Direktyvos 15a straipsnis „Teisė kreiptis į teismus“ suformuluotais taip:
Valstybės narės užtikrina, kad pagal atitinkamą nacionalinę teisinę sistemą suinteresuotos visuomenės nariai:
turėtų teisę į peržiūrėjimą teisme ar kitoje įstatymo nustatytoje nepriklausomoje ir nešališkoje institucijoje, kad užginčytų sprendimų, veikimo ar neveikimo, kuriems pagal šią direktyvą taikomos visuomenės dalyvavimo nuostatos, materialinį ar procesinį teisėtumą.
Bet kuri tokia procedūra turi būti sąžininga, teisinga, savalaikė ir ne pernelyg brangi.
“
Direktyvos 96/61 I priedo „1 straipsnyje nurodytos pramoninės veiklos kategorijos“ 5.4 punkte nurodyti „sąvartynai, priimantys daugiau negu 10 tonų atliekų per dieną, arba kurių bendras pajėgumas didesnis kaip 25000 tonų, išskyrus neaktyvių atliekų sąvartynus“.
Šios direktyvos V priede „Visuomenės dalyvavimas priimant sprendimus“, be kita ko, numatyta:
Sprendimo priėmimo procese visuomenė (viešais skelbimais arba kitomis atitinkamomis priemonėmis, pavyzdžiui, elektroninėmis masinėmis informacijos priemonėmis, jei jos prieinamos) iš anksto ir vėliausiai, kai tik informacija gali būti pagrįstai teikiama, informuojama apie:
kompetentingas institucijas, atsakingas už sprendimo priėmimą, tas, iš kurių gali būti gaunama atitinkama informacija, tas, kurioms gali būti teikiamos pastabos ar klausimai, ir pastabų ar klausimų pateikimo tvarkaraščio duomenis;
laiką ir vietą, būdą atitinkamai informacijai gauti;
“
Direktyva 2003/4/EB
m. sausio 28 d. Europos Parlamento ir Tarybos direktyvos 2003/4/EB dėl visuomenės galimybės susipažinti su informacija apie aplinką ir panaikinančios Tarybos direktyvą 90/313/EEB (OL L 41, p. 26; 2004 m. specialusis leidimas lietuvių k., 15 sk., 7 t., p. 375) 16 konstatuojamoji dalis suformuluota taip:
Teisė į informaciją reiškia, kad informacijos atskleidimas yra bendra taisyklė ir kad konkrečiais ir aiškiai apibrėžtais atvejais valdžios institucijoms turėtų būti leidžiama nepatenkinti prašymo dėl informacijos apie aplinką. Atsisakymo pateikti informaciją pagrindai turėtų būti aiškinami ribojančiai, informacijos atskleidimo visuomenei interesą palyginant su atsisakymo ją pateikti interesu. Atsisakymo priežastys pareiškėjui turėtų būti pateiktos per šioje direktyvoje nustatytą laikotarpį.“
Šios direktyvos 4 straipsnio 2 ir 4 dalyse, be kita ko, numatyta:
Valstybė narė gali numatyti, kad prašymas pateikti informaciją apie aplinką būtų atmestas, jei informacijos atskleidimas neigiamai paveiktų:
komercinės arba pramoninės informacijos konfidencialumą, jei toks konfidencialumas numatytas nacionalinės arba Bendrijos teisės aktais tam, kad būtų apsaugoti teisėti ekonominiai interesai, įskaitant visuomenės interesą išsaugoti statistinių duomenų konfidencialumą ir mokesčių slaptumą;
Straipsnio 1 ir 2 dalyse minėto nepatenkinimo pagrindai turėtų būti aiškinami ribojančiai, konkrečiu atveju atsižvelgiant į visuomenės interesą informacijos atskleidimu. Kiekvienu konkrečiu atveju visuomenės interesas informacijos atskleidimu turi būti palygintas su atsisakymo ją pateikti interesu.
Jei įmanoma atskirti informaciją, kuri patenka į straipsnio 1 dalies d ir e punktų arba 2 dalies taikymo sritį, nuo kitos prašomos informacijos, pateikiama tik dalis valdžios institucijos turimos arba jai skirtos pareiškėjo prašomos informacijos.“
Direktyva 2003/35
Direktyvos 2003/35 5 konstatuojamojoje dalyje nurodyta, kad Sąjungos teisė turėtų būti tinkamai suderinta su Orhuso konvencija numatant ją ratifikuoti.
Slovakijos teisė
Procesinės normos
Civilinio proceso kodekso 135 straipsnio 1 dalyje nustatyta:
Teismui taip pat privalomi Ústavný súd Slovenskej republiky (Slovakijos Respublikos Konstitucinis teismas) arba Europos Žmogaus Teisių Teismo sprendimai, susiję su žmogaus teisėmis ir pagrindinėmis laisvėmis.“
Įstatymo Nr. 38/1993 Rec. dėl Ústavný súd Slovenskej darbo organizavimo, proceso ir teisėjų statuso redakcijos, taikomos pagrindinės bylos aplinkybėms, 56 straipsnio 6 dalyje numatyta:
Jeigu Ústavný súd Slovenskej republiky panaikina sprendimą, priemonę arba kitą galiojantį aktą ir grąžina bylą, institucija, kuri šioje byloje priėmė sprendimą, priemonę arba aktą, turi iš naujo išnagrinėti bylą ir priimti sprendimą. Šiame procese arba procedūroje jai privaloma Ústavný súd Slovenskej republiky právny názor (teisinė pozicija).“
Nuostatos dėl poveikio aplinkai vertinimo, teritorijų planavimo taisyklių ir integruotųjų leidimų
– Įstatymas Nr. 24/2006 Rec.
Įstatymo Nr. 24/2006 Rec. dėl poveikio aplinkai vertinimo ir iš dalies keičiančio kelis įstatymus redakcijos, taikomos pagrindinės bylos aplinkybėms, 1 straipsnio 1 dalyje nustatyta:
Šiuo įstatymu reglamentuojama:
specialistų ir visuomenės atliekamas galimo poveikio aplinkai vertinimas;
planuojama veikla iki priimant sprendimą dėl jos įgyvendinimo ir išduodant jai leidimą pagal specialius teisės aktus.
“
Šio įstatymo 37 straipsnyje nustatyta:
Galutinės nuomonės dėl veiklos galiojimo terminas yra treji metai nuo jos priėmimo. Galutinė nuomonė galioja toliau, jeigu per šį terminą neatlikta veiklos įgyvendinimo arba leidimo išdavimo procedūra pagal specialiuosius teisės aktus.
Galutinės nuomonės dėl veiklos galiojimas gali būti pratęstas dvejiems metams su galimybe pratęsti pareiškėjo prašymu, jeigu jis pateikia rašytinių įrodymų, kad planuojama veikla ir su teritorija susijusios sąlygos iš esmės nepasikeitė, neatsirado naujų aplinkybių, susijusių su veiklos poveikio aplinkai vertinimo ataskaitos turiniu, ir neišvystytos įgyvendinant planuojamą veiklą reikalingos naujos technologijos. Sprendimą pratęsti galutinės nuomonės dėl veiklos galiojimą priima kompetentinga institucija.“
Šio įstatymo 65 straipsnio 5 dalyje patikslinta:
Jeigu galutinė nuomonė priimta iki 2006 m. vasario 1 d. ir jeigu leidimo išdavimo procedūra, per kurią reikia atlikti poveikio aplinkai vertinimą, neatlikta taikant specialiuosius teisės aktus, šios nuomonės galiojimo klausimą turi spręsti ministerija pagal 37 straipsnio 7 dalį.“
– Įstatymas Nr. 50/1976 Rec.
Įstatymo Nr. 50/1976 Rec. Dėl teritorijų planavimo kodekso redakcijos, taikomos pagrindinės bylos aplinkybėms, 32 straipsnyje nustatyta:
Įrengti įrenginį, pakeisti žemės paskirtį ir apsaugoti svarbius interesus teritorijoje galima tik remiantis sprendimu dėl detaliojo plano, kuris priimtas kaip:
sprendimas dėl įrenginio įrengimo;
“
– Įstatymas Nr. 245/2003 Rec.
Įstatymo Nr. 245/2003 Rec. dėl taršos integruotos prevencijos ir kontrolės ir iš dalies keičiančio kelis įstatymus (toliau – Įstatymas Nr. 245/2003) 8 straipsnio 3 ir 4 dalyse nustatyta:
Kai išduodant integruotąjį leidimą eksploatuoti tuo pačiu metu reikia leidimo statyti naują įrenginį arba pakeisti esantį, procedūrą taip pat sudaro teritorijos planavimo, pakeitimo iki įrenginio užbaigimo ir leidimo atlikti pagerinimo darbus išdavimo procedūros.
Integruotojo leidimo išdavimo procedūros nesudaro teritorijų planavimo procedūra, įrengimo poveikio aplinkai vertinimas ir didelių nelaimingų atsitikimų pramonėje prevencijos sąlygų nustatymas.“
Šio įstatymo 11 straipsnio 2 dalyje patikslinta:
Prie prašymo (išduoti integruotąjį leidimą) pridedama:
galutinė nuomonė, priimta remiantis poveikio aplinkai vertinimu, jei reikia jį atlikti,
<…>
sprendimas dėl detaliojo plano, jei kalbama apie naują veiklą ar esamos veiklos plėtrą .“
Šio įstatymo 2 straipsnyje „Procedūros pradžia“ nustatyta:
Konstatavusi, kad prašymas yra visiškai pateiktas, ir nustačiusi susijusias procedūros šalis bei institucijas, administracija:
paskelbia prašymą interneto puslapyje, išskyrus priedus, kurių neturi elektroniniu formatu, ir mažiausiai per 15 dienų savo oficialioje informacinėje lentoje paskelbia pagrindinę informaciją, susijusią su pateiktu prašymu, eksploatuotoju ir veikla.
“
Pagrindinė byla ir prejudiciniai klausimai
Administracinė procedūra
m. birželio 26 d.Mesto Pezinok priėmė bendrąjį Reglamentą Nr. 2/1997 dėl detaliojo plano, kuriame, be kita ko, buvo numatyta įrengti naują atliekų sąvartyną duobėje, iš kurios kastas molis plytoms, vadinamoje Nová jama (naujoji duobė).
Remdamasi Pezinské tehelne as1998 m. gruodžio 16 d. pateikta atliekų sąvartyno įrengimo projekto poveikio aplinkai ataskaita, Aplinkos ministerija 1999 m. atliko poveikio aplinkai vertinimą. Ji priėmė galutinę nuomonę 1999 m. liepos 26 dieną.
m. rugpjūčio 7 d.Ekologická skládka kompetentingai Mesto Pezinok tarnybai pateikė prašymą priimti sprendimą dėl detaliojo plano nustatyti atliekų sąvartyno vietą Nová jama.
m. kovo 27 d. Aplinkos ministerija Pezinské tehelne as prašymu sprendimu pratęsė savo 1999 m. liepos 26 d. nuomonės galiojimą iki 2008 m. vasario 1 dienos.
m. lapkričio 30 d. sprendimu, priimtu remiantis 2007 m. gegužės 7 d., Krajský stavebný úrad v Bratislave (Bratislavos regiono teritorijų planavimo tarnyba) Mesto Pezinok Ekologická skládka prašymu išdavė leidimą įrengti atliekų sąvartyną Nová jama.
Ekologická skládka 2007 d. rugsėjo 25 d. pateikus prašymą išduoti integruotąjį leidimą, Slovenská inšpekcia životného prostredia, Inšpektorát životného prostredia Bratislava (Slovakijos aplinkos inspekcijos Bratislavos aplinkos inspekcija; toliau – inšpektorát) pradėjo integruotąją procedūrą pagal Įstatymą Nr. 245/2003, kuriuo perkelta Direktyva 96/61. 2007 m. spalio 17 d. ji kartu su valstybinėmis aplinkos apsaugos tarnybomis paskelbė šį prašymą ir nustatė 30 dienų terminą visuomenei ir susijusioms valstybės tarnyboms pateikti pastabas.
Ieškovams pagrindinėje byloje nurodžius, kad Ekologická skládka pateiktas prašymas išduoti integruotąjį leidimą yra ne visas, nes prie jo nepridėtas sprendimas dėl detaliojo plano, nustatantis sąvartyno vietą, kuris, kaip priedas, turi būti pridedamas pagal Įstatymo Nr. 245/2003 11 straipsnio 2 dalies g punktą, inšpektorát2007 m. lapkričio 26 d. sustabdė integruotąją procedūrą ir paprašė pranešti apie šį sprendimą.
m. gruodžio 27 d.Ekologická skládka pateikė šį sprendimą, nurodžiusi, kad jį laiko komercine paslaptimi. Remdamasi šiuo sprendimu inšpektorát nagrinėjamo dokumento nepateikė ieškovams pagrindinėje byloje.
m. sausio 22 d.inšpektorát išdavė Ekologická skládka integruotąjį leidimą statyti įrenginį „Pezinokas – atliekų sąvartynas“ ir jį eksploatuoti.
Ieškovai pagrindinėje byloje pateikė skundą dėl šio sprendimo inšpekcia, antrosios instancijos aplinkos apsaugos institucijai. Ši institucija nusprendė paskelbti sprendimą dėl sąvartyno detaliojo plano oficialiųjų skelbimų lentoje nuo 2008 m. kovo 14 d. iki balandžio 14 dienos.
Per antrąją instancijos administracinę procedūrą ieškovai pagrindinėje byloje rėmėsi, be kita ko, teisės klaida, nes integruotoji procedūra pradėta neturint sprendimo dėl sąvartyno detaliojo plano, nustatančio sąvartyno vietą, ir po to, kai sprendimas buvo pateiktas, jis nebuvo paskelbtas remiantis motyvu, kad tai komercinė paslaptis.
m. rugpjūčio 18 d. sprendimu inšpekcia atmetė skundą kaip nepagrįstą.
Teismo procesas
Dėl 2008 m. rugpjūčio 18 d.inšpekcia sprendimo ieškovai pagrindinėje byloje pateikė ieškinį Bratislava Krajský súd (Bratislavos regiono teismas), pirmosios instancijos administracinių bylų teismui. Šis teismas 2008 m. gruodžio 4 d. sprendimu atmetė ieškinį.
Ieškovai pagrindinėje byloje pateikė apeliacinį skundą dėl šio sprendimo Najvyšší súd Slovenskej republiky (Slovakijos Respublikos Aukščiausiasis Teismas).
Šis teismas 2009 m. balandžio 6 d. nutartimi sustabdė naudojimąsi integruotuoju leidimu.
Taip pat šis teismas 2009 m. gegužės 28 d. sprendimu pakeitė Krajský súd Bratislava sprendimą ir panaikino 2008 m. rugpjūčio 22 d.inšpekcia sprendimą bei 2008 m. sausio 22 d. sprendimą, iš esmės priekaištaudamas kompetentingoms institucijoms, kad jos nesilaikė taisyklių, reglamentuojančių suinteresuotos visuomenės dalyvavimą integruotoje procedūroje, ir nepakankamai įvertino sąvartyno įrengimo poveikį aplinkai.
m. birželio 25 d.Ekologická skládka pateikė Ústavný súd Slovenskej republiky (Slovakijos Respublikos Konstitucinis Teismas) konstitucinį skundą dėl 2009 m. balandžio 6 d.Najvyšší súd Slovenskej republiky nutarties ir – 2009 m. rugsėjo 3 d. – dėl 2009 m. gegužės 28 d. šio teismo sprendimo.
m. gegužės 27 d. sprendimu Ústavný súd Slovenskej republiky nusprendė, kad Najvyšší súd Slovenskej republiky pažeidė Ekologická skládka pagrindinę teisę į teisminę apsaugą, įtvirtintą Konstitucijos 46 straipsnio 1 dalyje, jos pagrindinę teisę į nuosavybę, įtvirtintą Konstitucijos 20 straipsnio 1 dalyje, ir teisę netrukdomai naudotis savo nuosavybe, įtvirtintą 1950 m. lapkričio 4d. Romoje pasirašytos Europos žmogaus teisių ir pagrindinių laisvių apsaugos konvencijos papildomo protokolo 1 straipsnyje.
Jis, be kita ko, manė, kad Najvyšší súd Slovenskej republiky neatsižvelgė į visus per administracinę procedūrą taikytinus principus ir viršijo savo įgaliojimus nagrinėdamas procedūros ir sprendimo dėl poveikio aplinkai vertinimo teisėtumą, kurio ieškovai pagrindinėje byloje neginčijo, ir kad jis buvo nekompetentingas priimti sprendimą šiuo klausimu.
Todėl Ústavný súd Slovenskej republiky savo sprendimu panaikino skundžiamus nutartį ir sprendimą ir grąžino bylą nagrinėti Najvyšší súd Slovenskej republiky, kad šis priimtų naują sprendimą.
Najvyšší súd Slovenskej republiky nurodo, kad dauguma jo procese dalyvaujančių asmenų tvirtina, kad jam privalomas 2010 m. gegužės 27 d.Ústavný súd Slovenskej republiky sprendimas. Tačiau jis pabrėžia visuomet abejojąs dėl ginčijamų sprendimų atitikties Sąjungos teisei.
Šiomis aplinkybėmis Najvyšší súd Slovenskej republiky nusprendė sustabdyti bylos nagrinėjimą ir pateikti Teisingumo Teismui tokius prejudicinius klausimus:
Ar pagal [Sąjungos] teisę (būtent SESV 267 straipsniu) įpareigojama arba leidžiama valstybės narės Aukščiausiajam Teismui ex officio kreiptis į Europos Sąjungos Teisingumo Teismą, net jei pagrindinėje byloje susiklosto tokia situacija: Konstitucinis Teismas panaikina Aukščiausiojo Teismo sprendimą, iš esmės pagrįstą [Sąjungos] teisės aktų aplinkos apsaugos srityje taikymu, įpareigodamas šį teismą remtis Konstitucinio Teismo teisiniais vertinimais, susijusiais su procesinių ir esminių vienos iš proceso šalių konstitucinių teisių pažeidimu, kuriuose nebuvo atsižvelgta į ginčui reikšmingą [Sąjungos] teisę, kitaip tariant, kai Konstitucinis Teismas, tokiu atveju būdamas galutinės instancijos teismas, nemanė privalantis pateikti [Teisingumo Teismui] prejudicinio klausimo ir pagrindinėje byloje laikinai netaikė teisės į priimtiną aplinką ir jos apsaugą?
Ar galima įvykdyti pagrindinį integruotos prevencijos, kaip ji apibrėžiama direktyvos [96/61] 8, 9 bei 23 konstatuojamosiose dalyse ir 1 bei 15 straipsniuose, taip pat visoje [Sąjungos] aplinkos teisėje, tikslą, apimantį taršos prevenciją ir kontrolę, įtraukiant visuomenę, kad būtų pasiektas aukštas visos aplinkos apsaugos lygis, taikant procedūrą, pagal kurią prasidedant integruotos prevencijos procedūrai suinteresuota visuomenė negali susipažinti su visais reikšmingais dokumentais (direktyvos [96/61] 6 straipsnis kartu su 15 straipsniu), visų pirma su sprendimu dėl atliekų sąvartyno įrengimo vietos, ir kai vykstant pirmosios pakopos procedūrai prie pareiškimo pridedamas trūkstamas dokumentas, su sąlyga, kad jis nebus atskleistas kitoms proceso šalims, nes tai susiję su komercine paslaptimi? Kitaip tariant, ar galima pagrįstai teigti, kad sprendimas dėl įrenginio vietos (ypač jo motyvai) turi lemiamos reikšmės argumentų, pastabų ar kitų pasiūlymų pateikimui?
Ar pasiekiami [85/337] direktyvos tikslai, visų pirma kalbant apie Sąjungos aplinkos teisę, o konkrečiai kalbant, susiję su sąlyga, numatyta 2 straipsnyje, pagal kurią prieš išduodant leidimą turi būti atliekamas atitinkamų projektų poveikio aplinkai vertinimas, kai 1999 m. pateikta pirminė Aplinkos ministerijos nuomonė, kuria anksčiau buvo užbaigta poveikio aplinkai vertinimo procedūra, po kelerių metų pratęsiama paprastu sprendimu, neatlikus naujos poveikio aplinkai vertinimo procedūros? Kitaip tariant, ar galima teigti, kad vieną kartą pagal direktyvą [85/337] priimtas sprendimas gali galioti neribotą laiką?
Ar direktyvoje [96/61] (būtent jos preambulėje ir 1 bei 15a straipsniuose) nustatyta bendra pareiga, pagal kurią visos valstybės narės turi užtikrinti taršos prevenciją ir kontrolę, suteikdamos suinteresuotai visuomenei galimybę laiku pateikti teisingą ir pagrįstą administracinį skundą ar ieškinį, kartu su direktyvos [85/337] 10a straipsniu ir Orhuso konvencijos 6 straipsniu bei 9 straipsnio 2 ir 4 dalimis apima taip pat tos pačios visuomenės galimybę reikalauti, kad administracinės valdžios institucija ar teismas nustatytų laikinąją apsaugos priemonę pagal nacionalinę teisę (pavyzdžiui, nutartį dėl integruoto sprendimo vykdymo sustabdymo), kuri laikinai, iki galutinio sprendimo priėmimo, leistų nutraukti numatyto įrenginio įrengimą?
Ar įmanoma teismo sprendimu, kuriuo įgyvendinama sąlyga, nustatyta direktyvoje [96/61], direktyvoje [85/337] arba Orhuso konvencijos 9 straipsnio 2 ir 4 dalyse, t. y. taikant minėtuose aktuose įtvirtintą visuomenės teisę į teisingą teisminę priežiūrą pagal [SESV] 191 straipsnio 1 ir 2 dalis, susijusią su Europos Sąjungos politika aplinkos apsaugos srityje, neteisėtai pažeisti įrenginio valdytojo teisę į nuosavybę, įtvirtintą, be kita ko, Europos žmogaus teisių ir pagrindinių laisvių apsaugos konvencijos papildomo protokolo 1 straipsnyje, nes, pavyzdžiui, vykstant teisminiam procesui gali būti panaikintas pareiškėjui tinkamai suteiktas galutinis integruotas leidimas naujam įrenginiui?“
Dėl prejudicinių klausimų
Dėl priimtinumo
Inšpekcia, Ekologická skládka ir Slovakijos vyriausybė, remdamos skirtingais pagrindais, ginčija prašymo priimti prejudicinį sprendimą arba tam tikrų pateiktų klausimų priimtinumą.
Pirmiausia, anot inšpekcia ir Ekologická skládka, visi pateikti klausimai yra nepriimtini, nes susiję su situacijomis, kurias reglamentuoja tik vidaus taisyklės, konkrečiai kalbant, aktai, kuriais perkeltos direktyvos 85/337 ir 96/61. Ekologická skládka iš to daro išvadą, kad šios direktyvos neveikia tiesiogiai, o inšpekcia mano, kad jos pakankamai aiškios, todėl prašymas priimti prejudicinį sprendimą nereikalingas. Inšpekcia taip pat teigia, kad prejudiciniai klausimai turėjo būti pateikti pirmojoje proceso Najvyšší súd Slovenskej republiky stadijoje. Be to, Ekologická skládka mano, kad šie klausimai nereikalingi, nes dabar Najvyšší súd Slovenskej republiky turi laikytis Ústavný súd Slovenskej republiky teisinės pozicijos ir nė viena šalių pagrindinėje byloje neprašė, kad Teisingumo Teismas išnagrinėtų šiuos klausimus.
Antra, Ekologická skládka tvirtina, kad nacionalinėje teisėje daromas skirtumas tarp integruotosios procedūros, teritorijos planavimo procedūros ir poveikio aplinkai vertinimo proceso pagrindinėje byloje baigties atžvilgiu neturi reikšmės antrajam ir trečiajam klausimams. Inšpekcia šiuo skirtumu grindžia trečiojo, ketvirtojo ir penktojo klausimų nepriimtinumą. Ji mano, kad sprendimo dėl detaliojo plano arba poveikio aplinkai vertinimo trūkumas neturi įtakos integruotojo leidimo teisėtumui.
Trečia, Ekologická skládka ir Slovakijos vyriausybė mano, kad ketvirtasis klausimas yra hipotetinio pobūdžio. Viena, Najvyšší súd Slovenskej republiky2009 m. balandžio 6 d. nutartimi paskirtos laikinosios apsaugos priemonės šiuo metu visiškai neturi poveikio. Antra, šis klausimas neturi reikšmės procesui prašymą priimti prejudicinį sprendimą pateikusiame teisme, nes jis susijęs ne su naujų laikinųjų apsaugos priemonių paskelbimu, o labiau su ginčijamų administracinių sprendimų teisėtumu.
Paskiausiai, ketvirta, Ekologická skládka tvirtina, kad penktasis klausimas taip pat yra hipotetinis, nes susijęs su sprendimu, kurį Najvyšší súd Slovenskej republiky nurodyta priimti pagrindinėje byloje. Be to, šis klausimas taip pat nepriimtinas, nes susijęs su nacionalinės konstitucinės teisės aiškinimu.
Šiuo aspektu reikia priminti, kad pagal nusistovėjusią teismų praktiką tik nagrinėjantys bylą nacionaliniai teismai, atsakingi už būsimo sprendimo priėmimą, atsižvelgdami į konkrečios bylos aplinkybes turi įvertinti tiek reikalingumą pateikti prašymą priimti prejudicinį sprendimą, kad galėtų priimti savo sprendimą, tiek Teisingumo Teismui pateikiamų klausimų reikšmingumą. Todėl tuo atveju, kai pateikiami klausimai susiję su Sąjungos teisės aiškinimu, Teisingumo Teismas iš principo turi priimti sprendimą (2009 m. kovo 10 d. Sprendimo Hartlauer, C-169/07, Rink. p. I-1721, 24 punktas ir 2012 m. liepos 19 d. Sprendimo Garkalns, C-470/11, 17 punktas).
Iš to matyti, kad klausimams dėl Sąjungos teisės aiškinimo taikoma tinkamumo prezumpcija. Nacionalinio teismo pateiktą prašymą priimti prejudicinį sprendimą Teisingumo Teismas gali atmesti, tik jei akivaizdu, jog prašymas išaiškinti Sąjungos teisę yra visiškai nesusijęs su pagrindinės bylos faktais ar dalyku, kai problema hipotetinė arba kai Teisingumo Teismui nežinomos faktinės ar teisinės aplinkybės, kad jis galėtų naudingai atsakyti į jam pateiktus klausimus (2010 m. birželio 1 d. Sprendimo Blanco Pérez ir Chao Gómez, C-570/07 ir C-571/07, Rink. p. I-4629, 36 punktas ir 2012 m. liepos 5 d. Sprendimo Geistbeck, C-509/10, 48 punktas).
Argumentas dėl nacionalinės teisės išsamumo neleidžia nustatyti, kad prašymą priimti prejudicinį sprendimą pateikusio teismo nurodytų Sąjungos teisės nuostatų aiškinimas akivaizdžiai visiškai neturi ryšio su pagrindine byla, juo labiau kad neginčijama, jog taikytinos nacionalinės nuostatos iš dalies yra priemonės, kuriomis perkelti Sąjungos aktai. Todėl šio argumento nepakanka paneigti pirmesniame punkte nurodytą sąsajos prezumpciją.
Reikia konstatuoti, kad tai, jog nėra nurodomo tiesioginio nagrinėjamų direktyvų veikimo, nekeičia šios analizės, nes pagal SESV 267 straipsnį Teisingumo Teismas yra kompetentingas priimti prejudicinį sprendimą dėl Sąjungos institucijų priimtų aktų aiškinimo, neatsižvelgiant į tai, ar jie yra taikomi tiesiogiai, ar ne (1997 m. liepos 10 d. Sprendimo Maso ir kt., C-373/95, Rink. p. I-4051, 28 punktas; 2009 m. liepos 16 d. Sprendimo Futura Immobiliare ir kt., C-254/08, Rink. p. I-6995, 34 punktas ir 2012 m. lapkričio 27 d. Sprendimo Pringle, C-370/12, 89 punktas). Be to, dėl tvirtinamo prašymą priimti prejudicinį sprendimą nenaudingumo dėl taikytinų nuostatų aiškumo reikia priminti, kad pagal SESV 267 straipsnį nacionaliniam teismui visada leidžiama pateikti Teisingumo Teismui svarstyti klausimus dėl išaiškinimo dar kartą, jeigu jis mano, kad tai reikalinga (šiuo klausimu žr. 2011 m. gegužės 26 d. Sprendimo Stichting Natuur en Milieu ir kt., C-165/09-C-167/09, Rink. p. I-4599, 52 punktą ir jame nurodytą teismo praktiką).
Kiti keturi inšpekcia ir Ekologická skládka pateikti argumentai, kuriais siekta įrodyti, kad visas prašymas priimti prejudicinį sprendimą yra nepriimtinas, susiję su pirmojo klausimo dalyku, todėl Teisingumo Teismas į juos atsižvelgs nagrinėdamas šį klausimą.
Kalbant apie argumentus, susijusius su įvairių procedūrų atskyrimu nacionalinėje teisėje, reikia pabrėžti, kad prašymą priimti prejudicinį sprendimą pateikęs teismas priima pasekmių koncepciją, išplaukiančią iš šio skirtumo pagal nacionalinę teisę, kuri labai skiriasi nuo tos, kuria remiasi Inšpekcia ir Ekologická skládka. SESV 2367 straipsnyje numatytoje procedūroje Teisingumo Teismo ir prašymo priimti prejudicinį sprendimą pateikusio teismo funkcijos yra aiškiai atskirtos, ir tik pastarasis privalo aiškinti nacionalinės teisės nuostatas (1999 m. birželio 17 d. Sprendimo Piaggio, C-295/97, Rink. p. I-3735, 29 punktas ir 2008 m. liepos 17 d. Sprendimo Corporación Dermoestética, C-500/06, Rink. p. I-5785, 21 punktas). Todėl šių argumentų nepakanka įrodyti, kad pateikti klausimai akivaizdžiai neturi ryšio pagrindinės bylos faktais ar dalyku.
Dėl to, kas susiję su ketvirtojo klausimo priimtinumu, iš sprendimo dėl prašymo priimti prejudicinį sprendimą matyti, kad Najvyšší súd Slovenskej republiky priėmė naujas laikinąsias apsaugos priemones sustabdyti pagrindinėje byloje nagrinėjamų sprendimų galiojimą. Be to, Ekologická skládka savo rašytinėse pastabose patikina, kad manė, jog naudinga pareikšti ieškinį dėl šių priemonių. Šiomis aplinkybėmis neatrodo, kad ketvirtasis klausimas galėtų būti laikomas hipotetiniu.
Galiausiai dėl penktojo klausimo priimtinumo aišku, kad Ústavný súd Slovenskej republiky nusprendė, jog Najvyšší súd Slovenskej republiky neatsižvelgė į Ekologická skládka teisę į nuosavybę 2009 m. gegužės 28 d. sprendime, kuriame konstatavo, kad integruotasis leidimas išduotas Sąjungos teisės neatitinkančiomis sąlygomis. Kadangi prašymą priimti prejudicinį sprendimą pateikęs teismas visuomet abejoja dėl pagrindinėje byloje ginčijamų sprendimų atitikties Sąjungos teisei, penktasis klausimas nėra visiškai hipotetinis. Be to, iš šio klausimo formuluotės matyti, kad jis nesusijęs su nacionaline konstitucine teise.
Todėl reikia pripažinti, kad prašymą priimti prejudicinį sprendimą pateikusio teismo klausimai yra priimtini.
Dėl pirmojo klausimo
Prašymą priimti prejudicinį sprendimą pateikęs teismas pateikdamas pirmąjį klausimą iš esmės nori sužinoti, ar SESV 267 straipsnį reikia aiškinti taip, kad nacionalinis teismas gali ex officio pateikti Teisingumo Teismui prašymą priimti prejudicinį sprendimą, nors jis turi iš naujo nagrinėti bylą po savo pirmojo sprendimo kasacijos valstybės narės konstituciniame teisme ir pagal nacionalinės teisės nuostatą išspręsti ją laikydamasis pastarojo teismo išreikštos teisinės pozicijos. Prašymą priimti prejudicinį sprendimą pateikęs teismas taip pat klausia, ar SESV 267 straipsnį reikia aiškinti kaip įpareigojantį šį nacionalinį teismą kreiptis į Teisingumo Teismą, nors dėl jo sprendimų Konstituciniame Teisme gali būti pateiktas skundas, apribotas galimo Konstitucijoje arba tarptautinėje konvencijoje garantuojamų teisių ar laisvių pažeidimo nagrinėjimu.
Pirmiausia reikia nurodyti, kad Najvyšší súd Slovenskej republiky pateikęs pirmąjį klausimą taip pat nori sužinoti, ar pagal Sąjungos teisę leidžiama netaikyti taisyklės, kuri jam draudžia pateikti ieškinio pagrindą, susijusį su teisės, kuria šalys pagrindinėje byloje nesirėmė, pažeidimu. Tačiau iš sprendimo dėl prašymo priimti prejudicinį sprendimą matyti, kad šis klausimas susijęs tik su Direktyva 85/337, todėl dėl jo reikia priimti sprendimą tik tuomet, jei, atsižvelgiant į atsakymą, pateiktą į trečiąjį klausimą, pasirodytų, kad ši direktyva taikytina pagrindinėje byloje.
Dėl kitų pirmojo prejudicinio klausimo aspektų pažymėtina, kad pagal nusistovėjusią teismo praktiką SESV 267 straipsniu nacionaliniams teismams suteikiama platesnė teisė pateikti Teisingumo Teismui prašymą priimti prejudicinį sprendimą, kai jie mano, jog nagrinėjamoje byloje kyla klausimų dėl Sąjungos teisės nuostatų aiškinimo ar galiojimo ir dėl to jie turi priimti sprendimą (1991 m. birželio 27 d. Sprendimo Mecanarte, C-348/89, Rink. p. I-3277, 44 punktas ir 2010 m. spalio 5 d. Sprendimo Elchinov, C-173/09, Rink. p. I-8889, 26 punktas).
Taigi SESV 267 straipsniu nacionaliniams teismams suteikiama teisė ir prireikus jiems nustatoma pareiga pateikti prašymą priimti prejudicinį sprendimą, kai tik teismas savo nuožiūra ar atsižvelgdamas į šalies prašymą konstatuoja, kad ginčo esmė susijusi su šio straipsnio pirmoje pastraipoje nurodytu klausimu (1997 m. liepos 10 d. Sprendimo Palmisani, C-261/95, Rink. p. I-4025, 20 punktas ir 2011 m. liepos 21 d. Sprendimo Kelly, C-104/10, Rink. p. I-6813, 61 punktas). Tai, kad šalys pagrindinėje byloje prašymą priimti prejudicinį sprendimą pateikusiame teisme nenurodė Sąjungos teisės problemos, nedraudžia šiam teismui kreiptis į Teisingumo Teismą (1981 m. birželio 16 d. Sprendimo Salonia, 126/80, Rink. p. 1563, 7 punktas ir 2012 m. kovo 8 d. Sprendimo Huet, C-251/11, 23 punktas).
Iš tiesų prašymas priimti prejudicinį sprendimą yra dviejų teismų dialogas, kurio inicijavimas visiškai priklauso nuo to, ar nacionalinis teismas nuspręs, kad toks prašymas yra svarbus ir būtinas (2008 m. gruodžio 16 d. Sprendimo Cartesio, C-210/06, Rink. p. I-9641, 91 punktas ir 2010 m. lapkričio 9 d. Sprendimo VB Pénzügyi Lízing, C-137/08, Rink. p. I-10847, 29 punktas).
Be to, dėl nacionalinės proceso taisyklės egzistavimo negalima paneigti, kad nacionaliniai teismai, kurių sprendimas nėra galutinis, turi galimybę pateikti Teisingumo Teismui prašymą priimti prejudicinį sprendimą, kai jiems kyla abejonių, kaip pagrindinėje byloje, dėl Sąjungos teisės aiškinimo (minėto Sprendimo Elchinov 25 punktas ir 2011 m. spalio 20 d. Sprendimo Interedil, C-396/09, Rink. p. I-9915, 35 punktas).
Pagal nacionalinės teisės taisyklę, pagal kurią aukštesnės instancijos teismo vertinimai privalomi kitam teismui, negalima atimti iš šio teismo galimybės pateikti klausimus dėl Sąjungos teisės, susijusios su tokiais vertinimais, aiškinimo. Šis teismas turi turėti galimybę pateikti jam rūpimus klausimus, jei mano, jog dėl aukštesnio teismo atliktų teisinių vertinimų turi priimti Sąjungos teisės neatitinkantį sprendimą (2010 m. kovo 9 d. Sprendimo ERG ir kt., C-378/08, Rink. p. I-1919, 32 punktas ir minėto Sprendimo Elchinov 27 punktas).
Šioje stadijoje reikia pabrėžti, kad nacionalinis teismas, pasinaudojęs jam ESVS 67 straipsnio suteikta galimybe, priimdamas sprendimą pagrindinėje byloje privalo paisyti Teisingumo Teismo nagrinėjamų nuostatų aiškinimo ir, jei reikia, neturi laikytis aukštesniojo teismo vertinimų, jei atsižvelgdamas į šiuos aiškinimus mano, kad minėti vertinimai neatitinka Sąjungos teisės (minėto Sprendimo Elchinov 30 punktas).
Ankstesniuose punktuose išdėstyti principai tokiu pačiu būdu taikomi prašymą priimti prejudicinį sprendimą pateikusiam teismui dėl teisinės pozicijos, šioje pagrindinėje byloje išreikštos atitinkamos valstybės narės Konstitucinio Teismo, nes iš nusistovėjusios teismų praktikos matyti, kad negali būti, kad nacionalinės teisės normos, net konstitucinio pobūdžio, pažeistų Sąjungos teisės vienodą taikymą ir veiksmingumą (1970 m. gruodžio 17 d. Sprendimo Internationale Handelsgesellschaft, 11/70, Rink. p. 1125, 3 punktas ir 2010 m. rugsėjo 8 d. Sprendimo Winner Wetten, C-409/06, Rink. p. I-8015, 61 punktas). Be to, Teisingumo Teismas jau nusprendė, kad šie principai taikomi santykiams tarp Konstitucinio ir bet kurio kito nacionalinio teismo (2010 m. birželio 22 d. Sprendimo Melki ir Abdeli, C-188/10 ir C-189/10, Rink. p. I-5667, 41–45 punktai).
Taigi nacionalinės teisės nuostata, kuri įpareigoja Najvyšší súd Slovenskej republiky laikytis Ústavný súd Slovenskej republiky teisės pozicijos, negali bylą nagrinėjančiam teismui sutrukdyti bet kuriuo proceso momentu pateikti Teisingumo Teismui prašymą priimti prejudicinį sprendimą, kurį jis laiko tinkamu, ir, jeigu reikia, nesilaikyti Ústavný súd Slovenskej republiky vertinimų, kurie, atrodo, yra priešingi Sąjungos teisei.
Galiausiai Najvyšší súd Slovenskej republiky, kaip aukščiausiasis teismas, net privalo pateikti Teisingumo Teismui prašymą priimti prejudicinį sprendimą, kai konstatuoja, kad bylos esmė susijusi su spręstinu klausimu, nurodytu SESV 267 straipsnio pirmoje pastraipoje. Galimybė pareikšti skundą atitinkamos valstybės konstituciniame teisme dėl nacionalinio teismo sprendimų, apribotą galimo nacionalinėje konstitucijoje arba tarptautinėje konvencijoje garantuojamų teisių ir laisvių pažeidimo nagrinėjimu, neleidžia manyti, kad šis nacionalinis teismas negali būti laikomas teismu, dėl kurio sprendimų negalima pateikti ieškinio teisme, kaip jis suprantamas pagal vidaus teisę, pagal SESV 267 straipsnio trečią pastraipą.
Atsižvelgiant į tai, kas išdėstyta, į pirmąjį klausimą reikia atsakyti: SESV 267 straipsnis aiškintinas taip, kad nacionalinis teismas, kaip antai prašymą priimti prejudicinį sprendimą pateikęs teismas, privalo ex officio pateikti Teisingumo Teismui prašymą priimti prejudicinį sprendimą, net jeigu sprendimą pateikti tokį prašymą jis priima po jo pirmojo sprendimo kasacijos atitinkamos valstybės Konstituciniame Teisme, ir pagal nacionalinės teisės nuostatą jis privalo išnagrinėti bylą laikydamasis šio teismo išreikštos teisinės pozicijos.
Dėl antrojo klausimo
Prašymą priimti prejudicinį sprendimą pateikęs teismas pateikdamas antrąjį klausimą iš esmės nori sužinoti, ar Direktyvą 96/61 reikia aiškinti taip, kad ja reikalaujama, kad suinteresuota visuomenė nuo pat leidimo įrengti sąvartyną procedūros pradžios galėtų susipažinti su sprendimu dėl jo detaliojo plano, nustatančio jo vietą. Teismas taip pat klausia, ar atsisakymą pateikti šį sprendimą galima pateisinti rėmimusi komercine paslaptimi, kuria saugoma jame esanti informacija, arba, jei ne, ištaisyti trūkumą suteikiant suinteresuotai visuomenei teisę susipažinti su šiuo sprendimu per antrosios instancijos administracinę procedūrą.
Pirmiausia reikia konstatuoti, kad, kaip matyti iš sprendimo dėl prašymo priimti prejudicinį sprendimą, įrengimas pagrindinėje byloje yra sąvartynas, priimantis daugiau negu 10 tonų atliekų per dieną arba turintis didesnį kaip 25000 tonų bendrą pajėgumą. Taigi jis nepatenka į Direktyvos 96/61 taikymo sritį, kuri apibrėžiama 1 dalyje ir jos I priedo 5.4 punkte.
Šios direktyvos 15 straipsnyje numatyta, kad suinteresuotoji visuomenė dalyvauja išduodant leidimą naujiems įrengimams, ir patikslinama, kad taip dalyvaujama šios direktyvos V priede numatytomis sąlygomis. Pagal šį priedą visuomenei, be kita ko, turi būti pateikiami institucijos, kurioje galima gauti reikšmingą informaciją, duomenys, ir nuoroda apie datą ir vietą, kur ši informacija bus paskelbta viešai.
Šios nuostatos turi būti aiškinamos atsižvelgiant ir laikantis Orhuso konvencijos, su kuria, remiantis Direktyvos 2003/35 5 konstatuojamąja dalimi, Sąjungos teisė turi būti „tinkamai suderinta“, tikslų (2011 m. gegužės 12 d. Sprendimo Bund für Umwelt und Naturschutz Deutschland, Landesverband Nordrhein-Westfalen, C-115/09, Rink. p. I-3673, 41 punktas). Šios konvencijos 6 straipsnio 6 dalyje nustatyta, kad visuomenė, suinteresuota dėl sprendimų priėmimo procedūros, susijusios su leidimo vykdyti konvencijos I priede nurodytą veiklą, be kita ko, įrengti sąvartyną, priimantį daugiau negu 10 tonų atliekų per dieną arba turintį didesnį kaip 25000 tonų bendrą pajėgumą, išdavimu, turi turėti galimybę susipažinti su bet kokia informacija.
Todėl Direktyvos 96/61 numatyta leidimo išdavimo procedūra suinteresuota visuomenė iš principo gali susipažinti su bet kokia šiaip procedūrai reikšminga informacija.
Iš sprendimo dėl prašymo priimti prejudicinį sprendimą ir Teisingumo Teismui pateiktos bylos medžiagos matyti, kad sprendimas dėl įrenginio statybos detaliojo plano pagrindinėje byloje yra viena priemonių, kuriomis remiantis priimamas galutinis sprendimas išduoti arba ne leidimą šiam įrenginiui, ir kad jame yra informacijos apie projekto poveikį aplinkai, sąlygas, kurios nustatomos eksploatuojančiam subjektui apriboti šį poveikį, šalių per teritorijos planavimo procedūrą pateiktus prieštaravimus ir priežastis, kuriomis motyvuotas kompetentingos institucijos apsisprendimas priimti šį sprendimą dėl detaliojo plano. Be to, pagal taikytinas nacionalines nuostatas reikalaujama, kad šis sprendimas būtų pridėtas prie kompetentingai institucijai pateikiamo prašymo išduoti leidimą. Iš to matyti, kad šis sprendimas dėl detaliojo plano turi būti laikomas turinčiu reikšmingos informacijos pagal Direktyvos 96/61 V priedą ir kad todėl suinteresuota visuomenė iš principo turi turėti galimybę susipažinti su juo per leidimo išdavimo šiam įrenginiui procedūrą.
Be to, iš Direktyvos 96/61 15 straipsnio 4 dalies matyti, kad suinteresuotos visuomenės dalyvavimas gali būti apribotas taikant Direktyvos 90/313 3 straipsnio 2 ir 3 dalyse numatytus apribojimus. Tačiau pagrindinės bylos aplinkybių atsiradimo momentu Direktyva 90/303 buvo panaikinta ir pakeista Direktyva 2003/4. Todėl, atsižvelgiant į prie pastarosios direktyvos pridėtą atitikties lentelę, pareigą suderinti Sąjungos teisę su Orhuso konvencija ir Direktyvos 96/61 15 straipsnio redakciją, priimtą vėliau 2008 m. sausio 15 d. Europos Parlamento ir Tarybos direktyva 2008/1 dėl taršos integruotos prevencijos ir kontrolės reikia (OL L 24, p. 8), darytina išvada, kad Direktyvos 96/61 15 straipsnio 4 dalį reikia aiškinti kaip pateikiančią nuorodas į Direktyvos 2003/4 4 straipsnio 1, 2 ir 4 dalyje esančias nuorodas.
Remiantis šios direktyvos 4 straipsnio 2 dalies pirmos pastraipos d papunkčiu valstybės narės gali atmesti prašymą suteikti informaciją, jeigu jos atskleidimas neigiamai paveiktų komercinės arba pramoninės informacijos konfidencialumą, jei toks konfidencialumas numatytas nacionalinės arba Bendrijos teisės aktais tam, kad būtų apsaugoti teisėti ekonominiai interesai.
Tačiau, be kita ko, atsižvelgiant į vienos ar kitos Direktyvoje 96/61 nurodytos veiklos vykdymo vietą ir, kaip matyti iš šio sprendimo 79 punkto, taip nebūtų sprendimo, kuriuo kompetentinga institucija, atsižvelgdama į taikytinas teritorijų planavimo nuostatas, išduotų leidimą statyti į šios direktyvos taikymo sritį patenkantį įrenginį, atveju.
Net suponuojant, kad negalima atmesti to, jog išskirtiniu atveju tam tikri sprendimo dėl detaliojo plano motyvuose esantys duomenys gali turėti konfidencialios komercinės arba pramoninės informacijos, šioje byloje aišku, kad tokio konfidencialumo apsauga pasinaudota pažeidžiant Direktyvos 2003/4 4 straipsnio 4 dalį tam, kad būtų visiškai atsisakyta leisti suinteresuotai visuomenei bent iš dalies susipažinti su pagrindinėje byloje nagrinėjamu sprendimu dėl įrenginio detaliojo plano, nustatančio jo vietą.
Iš to matyti, kad atsisakymas leisti suinteresuotai visuomenei susipažinti su sprendimu dėl įrenginio detaliojo plano, nustatančio jo vietą, pagrindinėje byloje per pirmosios instancijos administracinę procedūrą nebuvo pateisintas Direktyvos 96/61 15 straipsnio 4 dalyje nurodyta išimtimi. Todėl prašymą priimti prejudicinį sprendimą pateikusiam teismui reikia žinoti, ar suinteresuotai visuomenei per antrosios instancijos administracinę procedūrą suteiktos galimybės susipažinti su šiuo sprendimu pakanka ištaisyti pirmosios instancijos administracinės procedūros trūkumą, todėl ir nepažeisti Direktyvos 96/61 15 straipsnio.
Nesant Sąjungos teisės aktų šioje srityje, tvarka, kuria teisės subjektams užtikrinama Sąjungos teisės suteikiamų teisių apsauga, turi būti nustatyta kiekvienos valstybės narės vidaus teisės sistemoje, tačiau su sąlyga, kad ji nebūtų mažiau palanki nei ta, kuri taikoma panašioms vidaus teisės situacijoms (lygiavertiškumo principas), ir kad dėl jos Sąjungos teisinės sistemos suteiktų teisių įgyvendinimas netaptų praktiškai neįmanomas arba pernelyg sudėtingas (veiksmingumo principas) (1995 m. gruodžio 14 d. Sprendimo Peterbroeck, C-312/93, Rink. p. I-4599, 12 punktas ir 2012 m. liepos 12 d. Sprendimo VALE Építési, C-378/10, 48 punktas ir jame nurodyta teismo praktika).
Kiek tai susiję su lygiavertiškumo principu, pagal jį reikalaujama, kad visos teisių gynimo priemonėms taikomos taisyklės būtų vienodai taikomos tiek Sąjungos, tiek nacionalinės teisės pažeidimu grindžiamiems ieškiniams (žr., be kita ko, 2012 m. liepos 19 d. Sprendimo Littlewoods Retail ir kt., C-591/10, 31 punktą ir 2012 m. spalio 4 d. Sprendimo Byankov, C-249/11, 70 punktą). Taigi prašymą priimti prejudicinį sprendimą pateikęs teismas turi patikrinti, ar pagal nacionalinę teisę leidžiama ištaisyti procedūros trūkumus, kurie prilyginami vidiniams, per antrosios instancijos administracinę procedūrą.
Kiek tais susiję su veiksmingumo principu, jei Sąjungos teisė nedraudžia to, kad taikytinos nacionalinės nuostatos tam tikrais atvejais leistų įteisinti joms prieštaraujančias operacijas ar neteisėtus veiksmus, tokiai galimybei turi būti taikoma sąlyga, kad ji nesuteiks suinteresuotiesiems asmenims galimybės apeiti Sąjungos nuostatų ar jų netaikyti ir kad ji bus išimtinė (2008 m. liepos 3 d. Sprendimo Komisija prieš Airiją, C-215/06, Rink. p. I-4911, 57 punktas).
Šiuo aspektu svarbu pabrėžti, kad Direktyvos 96/61 15 straipsniu reikalaujama, kad valstybės narės bet kuriuo momentu suteiktų suinteresuotai visuomenei veiksmingų galimybių dalyvauti leidimo išdavimo procedūroje. Šią nuostatą reikia aiškinti atsižvelgiant į šios direktyvos 23 konstatuojamąją dalį, pagal kurią visuomenė privalo turėti galimybę prieš priimant kokį nors sprendimą gauti informaciją apie prašymus išduoti leidimus naujiems įrenginiams, ir Orhuso konvencijos 6 straipsnį, kuriame numatyta, pirma, kad visuomenės dalyvavimas prasideda procedūros pradžioje, t. y. kai galimi visi variantai ir sprendimai ir kai ji gali daryti realią įtaką, ir, antra, kad ji gali susipažinti su reikšminga informacija nuo to momento, kai ji turima. Iš to matyti, kad suinteresuota visuomene turi gauti reikšmingą informaciją jau per pirmosios instancijos administracinę procedūrą iki priimant pirmąjį sprendimą, juo labiau kad ši informacija turima tuo metu, kai vyksta ši procedūros stadija.
Dėl klausimo, ar veiksmingumo principas prieštarauja trūkumo ištaisymui antrojoje instancijoje suteikiant visuomenei reikšmingus dokumentus, su kuriais nebuvo leidžiama susipažinti per pirmosios instancijos administracinę procedūrą, iš prašymą priimti prejudicinį sprendimą pateikusio teismo pateiktos informacijos matyti, kad pagal taikytiną nacionalinę teisę antrosios instancijos administracinė institucija gali pakeisti pirmosios instancijos administracinį sprendimą. Vis dėlto prašymą priimti prejudicinį sprendimą pateikęs teismas turi patikrinti, ar, pirma, per antrosios instancijos administracinę procedūrą dar galimi visi variantai ir sprendimai, kaip jie suprantami pagal Direktyvos 96/61 15 straipsnio 1 dalį, aiškinamą atsižvelgiant į Orhuso konvencijos 6 straipsnio 4 dalį, ir, antra, ar trūkumo ištaisymas šioje stadijoje suteikiant suinteresuotai visuomenei galimybę susipažinti su reikšmingais dokumentais dar leistų jei daryti realią įtaką sprendimo priėmimo procedūros rezultatui.
Taigi veiksmingumo principas neprieštarauja, kad nepateisintas sprendimas neleisti suinteresuotai visuomenei susipažinti su pagrindinėje byloje nagrinėjamu sprendimu dėl detaliojo plano per pirmosios instancijos administracinę procedūrą gali būti ištaisomas per antrosios instancijos administracinę procedūrą su sąlyga, kad dar galimi visi variantai ir sprendimai ir kad trūkumo ištaisymas šioje stadijoje dar leidžia suinteresuotai visuomenei daryti realią įtaką sprendimo priėmimo procedūros rezultatui, ir tai turi patikrinti nacionalinis teismas.
Todėl į antrąjį klausimą reikia atsakyti, kad Direktyva 96/61 aiškintina taip, jog ji:
—
reikalauja, kad suinteresuota visuomenė turėtų galimybę susipažinti su sprendimu dėl detaliojo plano, kaip nagrinėjamasis pagrindinėje byloje, nuo pat leidimo atitinkamam įrenginiui išdavimo procedūros pradžios,
—
neleidžia kompetentingoms nacionalinėms institucijoms atsisakyti suteikti galimybę suinteresuotai visuomenei susipažinti su tokiu sprendimu remiantis komercinės arba pramoninės informacijos konfidencialumo apsauga, numatyta nacionalinėje arba Sąjungos teisėje tam, kad būtų apsaugoti teisėti ekonominiai interesai, ir
—
neprieštarauja, kad nepateisintas sprendimas neleisti suinteresuotai visuomenei susipažinti su sprendimu dėl detaliojo plano, kaip nagrinėjamasis pagrindinėje byloje, per pirmosios instancijos administracinę procedūrą gali būti ištaisomas per antrosios instancijos administracinę procedūrą su sąlyga, kad dar galimi visi variantai ir sprendimai ir kad trūkumo ištaisymas šioje stadijoje dar leidžia suinteresuotai visuomenei daryti realią įtaką sprendimo priėmimo procedūros rezultatui, ir tai turi patikrinti nacionalinis teismas.
Dėl trečiojo klausimo
Prašymą priimti prejudicinį sprendimą pateikęs teismas užduodamas trečiąjį klausimą iš esmės nori sužinoti, ar Direktyvą 85/337 reikia aiškinti kaip, prieštaraujančią tam, kad nuomonės dėl projekto poveikio aplinkos galiojimas būtų teisėtai pratęstas keleriems metams po jos priėmimo, ir ar ja tokiu atveju reikalaujama atlikti naują tokio projekto poveikio aplinkai vertinimą.
Šiuo klausimu inšpekcia, Slovakijos ir Čekijos vyriausybės tvirtina, kad Direktyva 85/337 ratione temporis netaikoma prašymą priimti prejudicinį sprendimą pateikusio teismo nurodytai situacijai.
Iš nusistovėjusios teismų praktikos matyti, kad poveikio aplinkai vertinimo principas netaikomas projektams, galintiems daryti didelį poveikį aplinkai, tais atvejais, kai oficiali prašymo išduoti leidimą projektui pateikimo data yra ankstesnė nei Direktyvos 85/337 perkėlimo terminas (1995 m. rugpjūčio 11 d. Sprendimo Komisija prieš Vokietiją, C-431/92, Rink. p. I-2189, 29 ir 32 punktai bei 1998 m. birželio 18 d. Sprendimo Gedeputeerde Staten van Noord-Holland, C-81/96, Rink. p. I-3923, 23 punktas).
Ši direktyva didžiąja dalimi taikoma tam tikro masto projektams, kuriems įgyvendinti labai dažnai reikia daug laiko. Taigi netiktų nacionaliniu lygmeniu sudėtingų procedūrų, oficialiai pradėtų prieš pasibaigiant šios direktyvos perkėlimo terminui, apsunkinti ir atidėlioti dėl ja nustatytų specifinių reikalavimų ir taikyti ją jau susidariusioms situacijoms (minėto Sprendimo Gedeputeerde Staten van Noord-Holland 24 punktas).
Šioje byloje iš Teisingumo Teismui pateiktos medžiagos matyti, kad eksploatuojantis subjektas, siekdamas gauti leidimą įgyvendinti pagrindinėje byloje nagrinėjamą projektą, ėmėsi veiksmų 1998 m. gruodžio 16 d., kai pateikė prašymą atlikti šio projekto poveikio aplinkai vertinimą. Iš Akto dėl Čekijos Respublikos, Estijos Respublikos, Kipro Respublikos, Latvijos Respublikos, Lietuvos Respublikos, Vengrijos Respublikos, Maltos Respublikos, Lenkijos Respublikos, Slovėnijos Respublikos ir Slovakijos Respublikos stojimo sąlygų ir sutarčių, kuriomis yra grindžiama Europos Sąjunga, pritaikomųjų pataisų (OL L 236, 2003, p. 33) 2 straipsnio matyti, kad Slovakijos Respublika Direktyvą 85/337 turėjo įgyvendinti nuo šios valstybės įstojimo į Sąjungą dienos, t. y. nuo 2004 m. gegužės 1 dienos.
Tačiau reikia pažymėti, kad siekiant gauti Slovakijos administracijos leidimą įrengti pagrindinėje byloje nagrinėjamą sąvartyną reikėjo atlikti tris vieną po kitos einančias procedūras, kurių kiekviena užbaigiama sprendimo priėmimu.
Eksploatuojantis subjektas prašymus dėl dviejų pirmųjų procedūrų pateikė atitinkamai 1998 m. gruodžio 16 d. ir 2002 m. rugpjūčio 7 d., t. y. iki pasibaigiant Direktyvos 85/337 perkėlimo terminui. O prašymas išduoti integruotąjį leidimą buvo pateiktas 2007 m. rugsėjo 25 d., t. y. pasibaigus šiam terminui. Todėl reikia nustatyti, ar dviejų pirmųjų prašymų pateikimą galima laikyti žyminčiu formalią leidimo išdavimo procedūros pradžią, kaip ji suprantama pagal šio sprendimo 93 punkte nurodytą teismų praktiką.
Šiuo aspektu visų pirma svarbu konstatuoti, kad prašymų, pateiktų per du pirmuosius procedūros etapus, negalima painioti su paprastais neformaliais kontaktais, kurie negalėtų reikšti formalios leidimo išdavimo procedūros pradžios (šiuo klausimu žr. minėto Sprendimo Komisija prieš Vokietiją 32 punktą).
Paskui reikia pabrėžti, kad 1999 m. užbaigtas poveikio aplinkai vertinimas buvo atliktas siekiant leisti įgyvendinti sąvartyno, kuriam reikėjo integruotojo leidimo, projektą. Tolesnė procedūros eiga ir, be kita ko, statybos leidimo išdavimas, pagrįstas šiuo vertinimu. Kaip generalinė advokatė nurodė išvados 115 punkte, tai, kad pagal Slovakijos teisę poveikio aplinkai vertinimas atliekamas atskirai nuo leidimo išdavimo procedūros, neturėtų išplėsti Direktyvos 85/337 taikymo laiko atžvilgiu.
Be to, iš šio sprendimo 79 punkte išdėstytų svarstymų matyti, jog sprendimas dėl pagrindinėje byloje nagrinėjamo sąvartyno statybos detaliojo plano yra būtinas etapas, kad eksploatuojantis subjektas gautų leidimą įrengti pagrindinėje byloje nagrinėjamą sąvartyną. Be to, šiame sprendime nustatyta daug sąlygų, kurios taikomos eksploatuojančiam subjektu įgyvendinant projektą.
Išnagrinėjęs panašią procedūrą Teisingumo Teismas nusprendė, kad data, kuri naudojama kaip nuoroda nustatyti direktyvos, kuria reikalaujama atlikti poveikio aplinkai vertinimą, taikymą laiko atžvilgiu, buvo ta, kai buvo formaliai pateiktas projektas, nes atskiri projekto nagrinėjimo etapai yra taip susiję, kad sudaro kompleksinį veiksmą (2006 m. kovo 23 d. Sprendimo Komisija prieš Austriją, C-209/04, Rink. p. I-2755, 58 punktas).
Galiausiai iš nusistovėjusios teismų praktikos matyti, kad leidimas, kaip jis suprantamas pagal Direktyvą 85/337, turi būti laikomas sudarytu iš kelių skirtingų sprendimų, kai nacionalinę procedūrą, pagal kurią rangovui leidžiama išduoti leidimą pradėti projekto įgyvendinimo darbus, sudaro keli vienas po kito einantys etapai (šiuo klausimu žr. 2004 m. sausio 7 d. Sprendimo Wells, C-201/02, Rink. p. I-723, 52 punktą ir 2006 m. gegužės 4 d. Sprendimo Komisija prieš Jungtinę Karalystę, C-508/03, Rink. p. I-3969, 102 punktą). Iš to matyti, kad laikantis šios prielaidos formali prašymo išduoti leidimą projektui pateikimo data turi būti laikoma diena, kai rangovas pateikė prašymą pradėti pirmąjį procedūros etapą.
Iš to, kas išdėstyta, matyti, kad prašymas išduoti leidimą sąvartyno projektui formaliai buvo pateiktas anksčiau, nei baigėsi Direktyvos 85/337 perkėlimo terminas. Todėl įsipareigojimai pagal šią direktyvą netaikomi šio projekto atžvilgiu ir dėl to nereikia atsakyti į trečiąjį klausimą.
Dėl ketvirtojo klausimo
Prašymą priimti prejudicinį sprendimą pateikęs teismas pateikdamas ketvirtąjį klausimą iš esmės nori sužinoti, ar Direktyvos 96/61 1 ir 15a straipsnius ir Orhuso konvencijos 6 ir 9 straipsnius reikia aiškinti taip, kad suinteresuotos visuomenės nariai, nagrinėjant šios direktyvos 15a straipsnyje numatytą ieškinį, turi turėti galimybę teismui arba nepriklausomai ir nešališkai pagal įstatymą įsteigtai kompetentingai institucijai pateikti prašymą priimti laikinąsias apsaugos priemones laikinai sustabdyti leidimo taikymą pagal šios direktyvos 4 straipsnį, kol bus priimtas galutinis sprendimas.
Valstybės narės pagal procedūrinės autonomijos principą ir laikydamosi lygiavertiškumo ir veiksmingumo principų turi diskreciją įgyvendinti Orhuso konvencijos 9 straipsnį ir Direktyvos 896/61 15a straipsnį. Ypač jos turi nustatyti, kuris teismas ar įstatymu nustatyta nepriklausoma ir nešališka institucija turi kompetenciją nagrinėti šiose nuostatose numatytus ieškinius ir pagal kokias proceso taisykles, jeigu laikomasi minėtų nuostatų (pagal analogiją žr. 2011 m. spalio 18 d. Sprendimo Boxus ir kt., C-128/09-C-131/09, C-134/09 ir C-135/09, Rink. p. I-9711, 52 punktą).
Be to, iš nusistovėjusios teismų praktikos matyti, kad Sąjungos teisės reguliuojamą ginčą nagrinėjantis teisėjas turi turėti teisę taikyti laikinąsias apsaugos priemones, siekdamas užtikrinti visišką būsimo teismo sprendimo dėl pagal Sąjungos teisę reikalaujamų teisių buvimo veiksmingumą (1990 m. birželio 19 d. Sprendimo Factortame ir kt., C-213/89, Rink. p. I-2433, 21 punktas ir 2007 m. kovo 13 d. Sprendimo Unibet, C-432/05, Rink. p. I-2271, 67 punktas).
Reikia pridurti, kad teisė kreiptis į teismą, numatyta Direktyvos 96/61 15a straipsnyje, turi būti aiškinama atsižvelgiant į šios direktyvos tikslą. Teisingumo Teismas jau yra nusprendęs, kad Direktyvos 96/61 tikslas, kaip apibrėžta jos 1 straipsnyje, yra pasiekti integruotą taršos prevenciją ir kontrolę, nustatant priemones, skirtas užkirsti kelią teršalų išmetimui į orą, vandenį ir žemę, kuris atsiranda dėl direktyvos I priede nurodytos veiklos, arba jam mažinti, siekiant aukšto aplinkos apsaugos lygio (2009 m. sausio 22 d. Sprendimo Association nationale pour la protection des eaux et rivières ir OABA, C-473/07, Rink. p. I-319, 25 punktas ir 2011 m. gruodžio 15 d. Sprendimo Møller, C-585/10, Rink. p. I-13407, 29 punktas).
Naudojimasis Direktyvos 96/61 15a straipsnyje numatyta teise kreiptis į teismą neleistų veiksmingai užkirsti kelio šiai taršai, jei nebūtų galima išvengti, kad įrenginys, kuriam galbūt leidimas išduotas pažeidžiant šią direktyvą, toliau veiktų, kol bus priimtas galutinis sprendimas dėl šio leidimo teisėtumo. Iš to matyti, kad 15a straipsnyje numatytos teisės kreiptis į teismą veiksmingumo garantija reikalauja, kad suinteresuotos visuomenės nariai turėtų teisę teismui arba nepriklausomai ir nešališkai kompetentingai institucijai pateikti prašymą priimti laikinąsias apsaugos priemones, kad būtų užkirstas kelias šiai taršai, įskaitant, jeigu reikia, laikinai sustabdant ginčijamo leidimo galiojimą.
Atsižvelgiant į tai, kas išdėstyta, į ketvirtąjį klausimą reikia atsakyti, kad Direktyvos 96/61 15a straipsnis aiškintinas taip, kad suinteresuotos visuomenės nariai, nagrinėjant šioje nuostatoje numatytą ieškinį, turi turėti galimybę teismui arba nepriklausomai ir nešališkai pagal įstatymą įsteigtai kompetentingai institucijai pateikti prašymą priimti laikinąsias apsaugos priemones laikinai sustabdyti leidimo taikymą pagal šios direktyvos 4 straipsnį, kol bus priimtas galutinis sprendimas.
Dėl penktojo klausimo
Prašymą priimti prejudicinį sprendimą pateikęs teismas užduodamas penktąjį klausimą iš esmės klausia, ar nacionalinio teismo sprendimas, priimtas nacionaliniame procese dėl įsipareigojimų pagal Direktyvos 96/61 15a straipsnį ir Orhuso konvencijos 9 straipsnio 2 ir 4 dalis vykdymo, kuriuo panaikinamas pažeidžiant šios direktyvos nuostatas išduotas leidimas, gali neteisėtai pažeisti eksploatuojančio subjekto teisę į nuosavybę pagal Europos Sąjungos pagrindinių teisių chartijos 17 straipsnį.
Kaip generalinė advokatė nurodė išvados 182–184 punktuose, Direktyvoje 96/61 nustatytos sąlygos apriboja naudojimąsi teise į nuosavybę su įrenginiu, kuris patenka į šios direktyvos taikymo sritį, susijusiose teritorijose.
Tačiau pagal nusistovėjusią teismų praktiką teisė į nuosavybę nėra absoliuti prerogatyva ir turi būti vertinama pagal jos socialinę funkciją. Todėl gali būti nustatyti naudojimosi nuosavybės teise apribojimai, jeigu jie faktiškai atitinka Bendrijos siekiamus bendrojo intereso tikslus ir siekiamo tikslo atžvilgiu nėra neproporcingas bei neleistinas kišimasis, iš esmės pažeidžiantis šios garantuojamos teisės esmę (2008 m. rugsėjo 3 d. Sprendimo Kadi ir Al Barakaat International Foundation prieš Tarybą ir Komisiją, C-402/05 P ir C-415/05 P, Rink. p. I-6351, 355 punktas ir 2010 m. kovo 9 d. Sprendimo ERG ir kt., C-379/08 ir C-380/08, Rink. p. I-2007, 80 punktas).
Kalbant apie pirma nurodytus bendrojo intereso tikslus, iš nusistovėjusios teismų praktikos matyti, kad aplinkos apsauga yra vienas jų, todėl ja galima pateisinti naudojimosi teise į nuosavybę apribojimą (žr. 1985 m. vasario 7 d. Sprendimo ADBHU, 240/83, Rink. p. 531, 13 punktą; 1988 m. rugsėjo 20 d. Sprendimo Komisija prieš Daniją, 302/86, Rink. p. 4607, 8 punktą; 1998 m. balandžio 2 d. Sprendimo Outokumpu, C-213/96, Rink. p. I-1777, 32 punktą ir minėto 2010 m. kovo 9 d. Sprendimo ERG ir kt., C-379/08 ir C-380/08, 81 punktą).
Dėl nagrinėjamos teisės į nuosavybę pažeidimo proporcingumo, kai toks pažeidimas gali būti nustatytas, pakanka konstatuoti, kad Direktyvoje 96/61 užtikrinta pusiausvyra tarp reikalavimų, susijusių su šia teise ir su aplinkos apsauga.
Todėl į penktąjį klausimą reikia atsakyti taip, kad nacionalinio teismo sprendimas, priimtas nacionaliniame procese dėl įsipareigojimų pagal Direktyvos 96/61 15a straipsnį ir Orhuso konvencijos 9 straipsnio 2 ir 4 dalis vykdymo, kuriuo panaikinamas pažeidžiant šios direktyvos nuostatas išduotas leidimas, negali nepateisinamai pažeisti eksploatuojančio subjekto teisės į nuosavybę pagal Europos Sąjungos pagrindinių teisių chartijos 17 straipsnį.
Dėl bylinėjimosi išlaidų
Kadangi šis procesas pagrindinės bylos šalims yra vienas iš etapų prašymą priimti prejudicinį sprendimą pateikusio teismo nagrinėjamoje byloje, bylinėjimosi išlaidų klausimą turi spręsti šis teismas. Išlaidos, susijusios su pastabų pateikimu Teisingumo Teismui, išskyrus tas, kurias patyrė minėtos šalys, nėra atlygintinos.
Remdamasis šiais motyvais, Teisingumo Teismas (didžioji kolegija) nusprendžia:
SESV 267 straipsnį reikia aiškinti taip, kad nacionalinis teismas, kaip antai prašymą priimti prejudicinį sprendimą priėmęs teismas, turi pareigą ex officio pateikti Teisingumo Teismui prašymą priimti prejudicinį sprendimą, net jeigu sprendimą pateikti tokį prašymą jis priima po jo pirmojo sprendimo kasacijos atitinkamos valstybės Konstituciniame Teisme ir pagal nacionalinės teisės nuostatą jis privalo išnagrinėti bylą laikydamasis šio teismo išreikštos teisinės pozicijos.
m. rugsėjo 24 d. Tarybos direktyvą 96/61/EB dėl taršos integruotos prevencijos ir kontrolės, iš dalies pakeistą 2006 m. sausio 18 d. Europos Parlamento ir Tarybos reglamentu (EB) Nr. 166/2006, reikia aiškinti taip, kad ji:
—
reikalauja, kad suinteresuota visuomenė turėtų galimybę susipažinti su sprendimu dėl detaliojo plano, kaip nagrinėjamasis pagrindinėje byloje, nuo pat leidimo atitinkamam įrenginiui išdavimo procedūros pradžios,
—
neleidžia kompetentingoms nacionalinėms institucijoms atsisakyti suteikti galimybę suinteresuotai visuomenei susipažinti su tokiu sprendimu remiantis komercinės arba pramoninės informacijos konfidencialumo apsauga, numatyta nacionalinėje arba Sąjungos teisėje tam, kad būtų apsaugoti teisėti ekonominiai interesai, ir
—
neprieštarauja, kad nepateisintas sprendimas neleisti suinteresuotai visuomenei susipažinti su sprendimu dėl detaliojo plano, kaip nagrinėjamasis pagrindinėje byloje, per pirmosios instancijos administracinę procedūrą gali būti ištaisomas per antrosios instancijos administracinę procedūrą su sąlyga, kad dar galimi visi variantai ir sprendimai ir kad trūkumo ištaisymas šioje stadijoje dar leidžia suinteresuotai visuomenei daryti realią įtaką sprendimo priėmimo procedūros rezultatui, ir tai turi patikrinti nacionalinis teismas.
Direktyvos 96/61, iš dalies pakeistos Reglamentu Nr. 166/2006, 15a straipsnį reikia aiškinti taip, kad suinteresuotos visuomenės nariai, nagrinėjant šioje nuostatoje numatytą ieškinį, turi turėti galimybę teismui arba nepriklausomai ir nešališkai pagal įstatymą įsteigtai kompetentingai institucijai pateikti prašymą priimti laikinąsias apsaugos priemones laikinai sustabdyti leidimo taikymą pagal šios direktyvos 4 straipsnį, kol bus priimtas galutinis sprendimas.
Nacionalinio teismo sprendimas, priimtas nacionaliniame procese dėl įsipareigojimų pagal Direktyvos 96/61, iš dalies pakeistos Reglamentu Nr. 166/2006, 15a straipsnį ir Konvencijos dėl teisės gauti informaciją, visuomenės dalyvavimo priimant sprendimus ir teisės kreiptis į teismą aplinkosaugos klausimais, pasirašytos Orhuse 1998 m. birželio 25 d. ir Bendrijos vardu patvirtintos 2005 m. vasario 17 d. Tarybos sprendimu 2005/370/EB, 9 straipsnio 2 ir 4 dalis vykdymo, kuriuo panaikinamas pažeidžiant šios direktyvos nuostatas išduotas leidimas, negali nepateisinamai pažeisti eksploatuojančio subjekto teisės į nuosavybę pagal Europos Sąjungos pagrindinių teisių chartijos 17 straipsnį.
Byla C‑80/12
Felixstowe Dock and Railway Company Ltd,
Savers Health and Beauty Ltd,
Walton Container Terminal Ltd,
WPCS (UK) Finance Ltd,
AS Watson Card Services (UK) Ltd,
Hutchison Whampoa (Europe) Ltd,
Kruidvat UK Ltd,
Superdrug Stores plc
prieš
The Commissioners for Her Majesty’s Revenue and Customs
(First‑Tier Tribunal (Tax Chamber) (Jungtinė Karalystė) pateiktas prašymas priimti prejudicinį sprendimą)
EB 43 ir 48 straipsnių išaiškinimas — Įsisteigimo laisvė — Mokesčius reglamentuojantys teisės aktai — Pelno mokestis — Mokesčio lengvata — Konsorciumo prašymas suteikti grupės lengvatą (konsorciumo lengvatą) — Nacionaliniai teisės aktai, kuriais remiantis viena konsorciumo bendrovė negali nacionalinėje teritorijoje perleisti nuostolių kitai bendrovei, priklausančiai bendrovių grupei, į kurios sudėtį taip pat įeina konsorciumui priklausanti „jungiančioji bendrovė“ — Jungiančiajai bendrovei taikomas reikalavimas būti rezidente — Diskriminacija dėl buveinės buvimo vietos — Pagrindinė patronuojanti bendrovė trečiojoje valstybėje — Korporaciniai ryšiai per trečiąsias valstybes“
I – Įvadas
Jungtinėje Karalystėje bendrovė gali mokesčių tikslais perleisti nuostolius kitai bendrovei, su kuria ji susijusi tam tikrais korporaciniais ryšiais. Šis First‑Tier Tribunal (Tax Chamber) prašymas priimti prejudicinį sprendimą pirmiausia susijęs tu klausimu, ar pagal Europos Sąjungos (ES) teisę įsisteigimo laisvė pažeidžiama, jei toks nuostolių perleidimas negalimas, kai bendrovė, veikianti kaip jungiamasis ryšys tarp i) nuostolius perleidžiančios bendrovės ir ii) juos perimančios bendrovės, yra kitos valstybės narės rezidentė. Nacionalinis teismas taip pat klausia, ar pagal ES teisę situacija pakistų, jei jungiamasis bendrovių ryšys būtų sudarytas iš bendrovių, esančių trečiosiose valstybėse.
Pagal Jungtinėje Karalystėje galiojančią grupės mokesčio lengvatos sistemą nuostolius galima perkelti iš vienos bendrovių grupės ( 2 ) ir (ar) konsorciumo ( 3 ) bendrovės į kitą, ir taip sudaroma galimybė optimaliai panaudoti nuostolius mokesčių tikslais, tačiau grupė ar konsorciumas dėl to netampa vienu ūkio subjektu mokesčių tikslais ( 4 ).
Teisingumo Teismui vėl pateikiamas klausimas, ar Jungtinės Karalystės grupės lengvatos sistemos netaikymas tam tikriems mokesčių mokėtojams suderinamas su įsisteigimo laisve. Byloje ICI nagrinėta situacija, kai grupės lengvatų sistemą atsisakyta taikyti vietos kontroliuojančiajai bendrovei, kuri daugiausia valdė dukterines bendroves užsienyje, byloje Marks & Spencer tai susiję su situacija, kai tokia sistema negalėjo pasinaudoti užsienyje įsisteigusios dukterinės bendrovės, o byloje Philips Electronics UK – situacija, kai ja negalėjo pasinaudoti kitoje valstybėje reziduojančios bendrovės nuolatinis padalinys Jungtinėje Karalystėje ( 5 ).
Iš pirmo žvilgsnio atrodo, jog ši byla išsiskiria tuo, kad korporaciniai ryšiai eina per trečiąsias valstybes ir kad pagrindinė patronuojančioji bendrovė ( 6 ) yra trečiosios valstybės rezidentė. Tačiau atliekant galutinę analizę, kad būtų galima įvertinti Jungtinės Karalystės teisės aktų atitiktį ES teisei šioje byloje, minėtas klausimas gali neturėti lemiamos reikšmės.
Be to, tai, ar kyla ES teisės klausimas, iš dalies priklauso nuo faktinių prielaidų, kad pagal Jungtinėje Karalystėje taikomą įprastą praktiką perleidžiant nuostolius bendrovėms paprastai mokamas atlygis. Taip yra dėl to, kad ši byla remiasi prielaida, jog bendrovė perleidėja nukentės, jei negalės prašančiajai bendrovei perleisti nuostolių už atlygį. Tokia ekonominė žala atsiras tik tuo atveju, jei bendrovė perleidėja praras apyvartinių lėšų dėl to, kad negalės kapitalizuoti nuostolių iš karto, nelaukdama kitų finansinių metų. Tačiau, jei nuostoliai būtų perleidžiami be atlygio, bet koks su Jungtinės Karalystės teisės aktais sietinas nepalankus rezultatas būtų jaučiamas tik grupės, o ne bendrovės perleidėjos lygmeniu.
II – Nacionalinė teisė, faktai, procedūra ir prejudiciniai klausimai
A – Jungtinės Karalystės teisės aktai
Pagrindinėje byloje taikomas nacionalinis teisės aktas yra Įstatymas dėl gyventojų pajamų ir pelno mokesčių (Income and Corporation Taxes Act 1988 (ICTA)) (toliau – ICTA).
ICTA 413 straipsnio 3 dalyje „bendrovių grupė“ apibrėžta taip: dvi bendrovės laikomos bendrovių grupės narėmis, jei 75 % vienos akcijų priklauso kitai arba abiejų 75 % akcijų priklauso trečiai bendrovei.
ICTA numatytos dvi grupės lengvatos rūšys: grupių prašymai dėl grupės lengvatos (nagrinėti byloje Marks & Spencer) ir konsorciumų prašymai dėl grupės lengvatos (toliau – konsorciumo lengvata) (nagrinėti bylose ICI ir Philips Electronics UK ir nagrinėjami šioje byloje)
Remiantis ICTA 402 straipsniu veiklos nuostolių ir kitų iš pelno mokesčio atskaitomų sumų lengvatą bendrovė (toliau – bendrovė perleidėja) kitos bendrovės prašymu (toliau – prašančioji bendrovė) gali perleisti pastarajai kaip teisę į pelno mokesčio lengvatą, vadinamą „grupės lengvata“. Minėto straipsnio 3 dalyje nurodyta, kad teikiant vadinamąjį konsorciumo prašymą grupės lengvata taip pat galima pasinaudoti bendrovei perleidėjai ir prašančiajai bendrovei tuo atveju, inter alia, kai viena iš jų yra bendrovių grupės narė, kita priklauso konsorciumui, o trečia bendrovė yra ir grupės, ir konsorciumo narė.
Remiantis ICTA 402 straipsnio 3A dalimi, grupės lengvata nesuteikiama, jei bendrovė perleidėja ir prašančioji bendrovė netenkina 3B dalyje nurodytos sąlygos, t. y. kad bendrovė būtų Jungtinės Karalystės rezidentė arba ekonominę veiklą Jungtinėje Karalystėje per nuolatinį padalinį vykdanti nerezidentė.
ICTA 406 straipsnio 1 dalyje pateiktos trys apibrėžtys: „jungiančioji bendrovė“ reiškia bendrovę, kuri yra ir konsorciumo, ir bendrovių grupės narė; „konsorciumo bendrovė“ jungiančiosios bendrovės atžvilgiu reiškia konsorciumui, kurio narė yra jungiančioji bendrovė, priklausančią bendrovę; „grupės narė“ jungiančiosios bendrovės atžvilgiu reiškia bendrovę, priklausančią grupei, kurios narė yra ir jungiančioji bendrovė, tačiau nepriklausančią konsorciumui, kurios narė yra jungiančioji bendrovė.“
Remiantis ICTA 406 straipsnio 2 dalimi, „jei jungiančioji bendrovė gali  paduoti konsorciumo prašymą dėl nuostolio ar kitos sumos, kurioms gali būti taikoma konsorciumo bendrovės lengvata tam tikru mokestiniu laikotarpiu, grupės narė gali paduoti bet kokį konsorciumo prašymą, kurį gali paduoti jungiančioji bendrovė“, dėl tokios pačios perleistų nuostolių dalies, tarsi jungiančioji bendrovė būtų prašančioji bendrovė.
Pagal kartu taikomas 402 straipsnio 3A ir 3B dalis ir 406 straipsnio 2 dalį, jungiančioji bendrovė, norėdama paduoti prašymą dėl konsorciumo lengvatos, turi būti Jungtinės Karalystės rezidentė arba Jungtinėje Karalystėje per nuolatinį padalinį ekonominę veiklą vykdanti nerezidentė. Kitaip tariant, jungiančioji bendrovė, kaip ir bendrovė perleidėja bei prašančioji bendrovė, privalo būti Jungtinės Karalystės pelno mokesčio mokėtoja.
B – Bendrovių grupė ir konsorciumas
Šioje byloje Felixstowe Dock and Railway Company Ltd ir kiti yra prašančiosios bendrovės ( 7 ). Jos visos priklauso Hutchison Whampoa Group, kurios pagrindinė patronuojančioji bendrovė yra Hutchison Whampoa Ltd – Honkonge įsteigta ir reziduojanti bendrovė, kuriai netiesiogiai priklauso 100 proc. prašančiųjų bendrovių akcijų ( 8 ).
Hutchison 3G UK Ltd yra bendrovė perleidėja. 100 proc. jos akcijų priklausė bendrovei Hutchison 3G UK Holdings Ltd.
Hutchison 3G UK Holdings Ltd buvo konsorciumo bendrovė. Nagrinėjamu laikotarpiu bendrovę Hutchison 3G UK Holdings Ltd nuosavybės teise valdė konsorciumas, sudarytas iš Hutchison 3G UK Investments Sàrl – grupės Hutchison Whampoa Group bendrovės, įsteigtos ir reziduojančios Liuksemburge (50,1 proc.), dar trijų grupės Hutchison Whampoa Group bendrovių, įsteigtų ir reziduojančių Didžiosios Britanijos Mergelių Salose (iš viso 14,9 proc.), ir dviejų kitų bendrovių, nesusijusių su Hutchison Whampoa Group (atitinkamai 20 proc. ir 15 proc.).
Hutchison 3G UK Investments Sàrl buvo jungiančioji bendrovė, siejanti grupę ir konsorciumą. Visas jos akcijas valdė Liuksemburge įsteigta ir reziduojanti bendrovė Hutchison Europe Telecommunications Sàrl ( 9 ). 100 proc. šių abiejų bendrovių akcijų netiesiogiai priklauso Hutchison Whampoa Ltd. Kitos jungiančiąją bendrovę ir Hutchison Whampoa Ltd siejančios grandys – tai įvairios tarpinės kontroliuojančiosios bendrovės, įsteigtos Liuksemburge ir už ES (EEE) ribų (Honkonge, Didžiosios Britanijos Mergelių Salose ir Kaimanų Salose).
C – Pagrindinė byla ir prejudiciniai klausimai
Bendrovė perleidėja vykdė mobiliojo ryšio operatoriaus veiklą. Jos sistemos diegimo išlaidos buvo didelės, taigi per pirmuosius veiklos metus ji patyrė nemažai nuostolių. ICTA 406 straipsnio 1 dalies b punkto požiūriu nagrinėjamu laikotarpiu bendrovė perleidėja priklausė konsorciumo bendrovei, kaip jau buvo paaiškinta.
Prašančiosios bendrovės, per minėtą laikotarpį gavusios veiklos pelno, norėjo pasinaudoti bendrovės perleidėjos patirtais nuostoliais. Pagal prašymą priimti prejudicinį sprendimą, bendrovė perleidėja pagal susitarimą su Hutchison Whampoa Group turėjo teisę gauti po 30 pensų už 1 GBP perleistų nuostolių. Prašančiosios bendrovės buvo grupės narės, kaip apibrėžta ICTA 406 straipsnio 1 dalies c punkte, nes jos netiesiogiai priklausė Hutchison Whampoa Ltd, kuri valdė ne mažiau kaip 75 proc. jų akcijų ( 10 ).
Prašančiosios bendrovės pateikė prašymus dėl konsorciumo lengvatos pagal ICTA 402 straipsnio 3 dalį ir 406 straipsnį. Jų prašymai buvo atmesti remiantis tuo, kad jungiančioji bendrovė (kuri tiesiogiai šioje byloje nedalyvavo) buvo ne Jungtinės Karalystės, o Liuksemburgo rezidentė. Ji negalėjo perleisti teisės pateikti prašymą dėl konsorciumo lengvatos kitai grupės narei pagal ICTA 406 straipsnio 1 dalį, nes, remiantis 402 straipsnio 3B dalyje įtvirtintu draudimu, ji pati negalėjo pateikti tokio prašymo.
Bylą perdavus First‑Tier Tribunal (Tax Chamber), šis nusprendė sustabdyti bylos nagrinėjimą ir pateikti Teisingumo Teismui tokius prejudicinius klausimus:
Kai:
pagal valstybės narės (pavyzdžiui, Jungtinės Karalystės) teisę bendrovė (prašančioji bendrovė) gali reikalauti grupės lengvatos dėl bendrovės, kuri priklauso konsorciumui (konsorciumo bendrovė), patirtų nuostolių su sąlyga, kad bendrovė, kuri yra tos pačios kaip ir prašančioji bendrovė bendrovių grupės narė, kartu yra ir konsorciumo narė (jungiančioji bendrovė) ir
bendrovių grupės patronuojanti bendrovė (kuri pati nėra nei prašančioji bendrovė, nei konsorciumo bendrovė, nei jungiančioji bendrovė) nėra Jungtinės Karalystės ar kitos valstybės narės bendrovė,
ar pagal SESV 49 ir 54 straipsnius [anksčiau – EB 43 ir 48 straipsniai] negalima taikyti reikalavimo, kad jungiančioji bendrovė būtų Jungtinės Karalystės rezidentė arba vykdytų ekonominę veiklą Jungtinėje Karalystėje per joje įsteigtą nuolatinį padalinį?
Jei atsakymas į pirmąjį klausimą teigiamas, ar Jungtinė Karalystė privalo suteikti prašančiajai bendrovei teisių gynimo priemonę (pavyzdžiui, teisę reikalauti lengvatos dėl konsorciumo bendrovės patirtų nuostolių), kai:
jungiančioji bendrovė įgyvendino savo įsisteigimo laisvę, bet konsorciumo bendrovė ir prašančioji bendrovė neįgyvendino nė vienos Europos Sąjungos teisėje ginamos laisvės,
ryšį (ryšius) tarp bendrovės perleidėjos ir prašančiosios bendrovės sudaro ne vien ES ([Europos ekonominėje erdvėje (EEE)]) įsteigtos bendrovės?“
Rašytines pastabas pateikė Felixstowe Dock and Railway Company ir kiti, Vokietijos, Prancūzijos, Nyderlandų ir Jungtinės Karalystės vyriausybės, taip pat Europos Komisija. 2013 m. rugsėjo 3 d surengtas posėdis, per kurį visos šalys, išskyrus Prancūzijos vyriausybę, pateikė žodines pastabas.
III – Analizė
A – Pirminės pastabos
Du prašymą priimti prejudicinį sprendimą pateikusio teismo klausimai susiję su įsisteigimo laisve. Analizę atliksiu remdamasis EB 43 ir 48 straipsniais, nes SESV 49 ir 54 straipsniai pagrindinėje byloje nagrinėjamomis aplinkybėmis nėra taikytini ratione temporis.
Atlikdamas šią analizę, abu klausimus nagrinėsiu kartu. Prašymą priimti prejudicinį sprendimą pateikęs teismas iš esmės pirmiausia klausia, ar pagal EB 43 ir 48 straipsnius pagrindinėje byloje nagrinėjamomis aplinkybėmis, taikant konsorciumo lengvatos sistemą, negalima reikalauti, kad jungiančioji bendrovė būtų arba Jungtinės Karalystės rezidentė, arba Jungtinėje Karalystėje per savo nuolatinį padalinį vykdytų ekonominę veiklą. Antra, jis klausia, ar remdamasi minėtais straipsniais valstybė narė negali reikalauti, kad bendrovių grupės, kuriai priklauso jungiančioji bendrovė ir nuostolius mokesčių tikslais perimančios bendrovės, žemiausios grandies patronuojanti bendrovė būtų valstybės narės ar EEE valstybės rezidentė arba kad ryšį tarp jungiančiosios bendrovės ir nuostolius mokesčių tikslais perimančių bendrovių sudarytų tik tokios bendrovės. Galiausiai prašymą priimti prejudicinį sprendimą pateikęs teismas klausia, ar tokia teisių gynimo priemonė, kuri sudarytų galimybę prašančiosioms bendrovėms gauti konsorciumo lengvatą, turi būti suteikta, jei Jungtinės Karalystės teisės norma pažeidžiama įsisteigimo laisvė.
Iškart reikia aiškiai pasakyti, kad ši byla nesusijusi su apmokestinimo galių paskirstymu valstybėms narėms, nors, kaip matyti iš Vokietijos ir Prancūzijos vyriausybių pastabų, nuogąstaujama, kad šios bylos rezultatas gali sukelti pavojų jų galioms apmokestinti tarptautines bendrovių grupes, kontroliuojamas trečiųjų valstybių patronuojančiųjų bendrovių.
Ši byla išties susijusi su nuostolių perkėlimu iš Jungtinės Karalystės bendrovės, kuriai taikomas Jungtinės Karalystės pelno mokestis, taip siekiant sumažinti pelną, kurį uždirbo kita Jungtinės Karalystės bendrovė, kuriai taip pat taikomas Jungtinės Karalystės pelno mokestis toje valstybėje narėje. Taigi nekeliamas klausimas dėl nuostolių perkėlimo į užsienį skirtingose valstybėse narėse reziduojančioms bendrovėms, dėl šios priežasties galėtų iškilti apmokestinimo galių paskirstymo klausimas, nagrinėtas bylose National Grid Indus ( 11 ) ir Philips Electronics UK ( 12 ). Šioje byloje tik bandoma išsiaiškinti, ar konsorciumo lengvatos sistemoje gali būti reikalaujama, kad nuostolius perkeliant iš vienos Jungtinės Karalystės bendrovės į kitą konsorciumui priklausančią bendrovę jungiančioji bendrovė būtų Jungtinės Karalystės bendrovė arba šioje šalyje turėtų nuolatinę buveinę.
Šiuo atveju vertėtų paminėti tris Jungtinės Karalystės teisės aktų grupių lengvatų srityje raidos etapus. Iki 2000 m. balandžio 1 d. (t. y. iki šiai bylai svarbaus laikotarpio) buvo negalima kreiptis dėl grupės lengvatos dviem seserinėms bendrovėms, jei jų patronuojančioji bendrovė nebuvo Jungtinės Karalystės rezidentė. Tačiau nuo 2000 m. balandžio 1 d. (šiai bylai svarbiu laikotarpiu) tai pačiai grupei priklausančios bendrovės galėjo viena kitai perleisti nuostolius, neatsižvelgdamos į tai, kur reziduoja jų patronuojanti bendrovė. Darytina išvada, kad jei Hutchison Whampoa Group atitinkamu laikotarpiu būtų (netiesiogiai) valdžiusi bent 75 proc. bendrovės perleidėjos akcijų (iš tikro valdė 65 proc.), prašančiosioms bendrovėms nebūtų buvę jokių kliūčių pasinaudoti bendrovės perleidėjos nuostoliais, nes ji būtų grupės narė pagal ICTA 402 straipsnio 1 ir 2 dalis. 2010 m., pasibaigus laikotarpiui, su kuriuo susijusi pagrindinė byla, Jungtinės Karalystės lengvatų taisyklės buvo iš dalies pakeistos 2010 m. Bendrovių pelno mokesčio įstatymu (Corporation Tax Act), pagal kurį ES (EEE) įsteigta bendrovė galėjo būti jungiančiąja bendrove. Tačiau pagal naująsias taisykles jungiančioji bendrovė ir prašančiosios bendrovės turi priklausyti tai pačiai grupei ir tarp jų negali būti ne ES (EEE) bendrovių.
Taigi jei Teisingumo Teismas konstatuotų draudžiamą pagrindinių teisių pažeidimą, nagrinėjamo Jungtinės Karalystės teisės akto nebūtų galima pateisinti remiantis poreikiu išsaugoti apmokestinimo galių padalijimą valstybėms narėms. Negalima būtų teisintis ir mokesčių sistemos nuoseklumo siekiu, atsižvelgiant į aprašytus teisės aktų pokyčius, kurie sudarė galimybę pasinaudoti grupės lengvatomis, koks bebūtų patronuojančiosios bendrovės ar grupės bendrovių, išskyrus bendrovę perleidėją ir prašančiąją bendrovę, nacionalinis subjektiškumas. Tiesą sakant, Jungtinė Karalystė niekaip nebando pagrįsti iš dalies pakeistos nacionalinės nuostatos, nes ji laikosi nuomonės, kad pagrindinėje byloje nagrinėjama padėtis nepatenka į ES teisės taikymo sritį ( 13 ).
Reikia prisiminti, kad remiantis teismo praktika, nors tiesioginis apmokestinimas yra valstybių narių kompetencija, ji negali būti įgyvendinama pažeidžiant ES teisę, visų pirma, Sutartimis suteiktas pagrindines laisves. Kaip pažymėjo generalinė advokatė J. Kokott, pagal ES teisę valstybės narės, reglamentuodamos pelno mokestį, iš esmės nėra įpareigotos taikyti grupės mokesčių lengvatos nuostolių atveju, nes savo mokesčių sistemas nustato jos pačios. Tačiau, jei tokia teisė yra suteikiama, tai turi būti padaryta nepažeidžiant ES teisėje numatytų pagrindinių laisvų, ypač įsisteigimo laisvės ( 14 ).
B – Grupės lengvatų sistemos veikimas
Ekonominiu požiūriu tokia grupės lengvata, kokia taikoma Jungtinėje Karalystėje bendrovei perleidėjai, suteikia galimybę perleisti nuostolius prašančiajai bendrovei, kuri juos gali išskaičiuoti iš savo apmokestinamojo pelno. Tai reiškia, kad bendrovė perleidėja netenka galimybės panaudoti šiuos nuostolius mokesčių tikslais, ypač perkelti juos į vėlesnius finansinius metus ( 15 ).
Atrodo, kad Jungtinėje Karalystėje įprasta perleidimą atlikti už atlygį ( 16 ), kuris dažnai sutampa su pelno mokesčio, sutaupyto dėl nuostolių, suma, nors teisinės prievolės mokėti atlygį nėra, galbūt išskyrus atvejus, kai toks reikalavimas kyla iš bendrovės perleidėjos vadovų pasitikėjimo santykiais grįstų pareigų pagal bendrovių teisę. Pavyzdžiui, nagrinėjamu atveju prašančiosios bendrovės sutiko sumokėti po 30 pensų už 1 GBP perleistų nuostolių.
Kadangi Jungtinės Karalystės grupės lengvatų sistema nėra pagrįsta pelno ir nuostolių konsolidavimu mokesčių tikslais bendrovių grupės lygmeniu, akivaizdu, kad bendrovė perleidėja, kaip nepriklausomas pelno siekiantis juridinis asmuo, paprastai nesutiktų be kompensacijos perleisti nuostolių, kuriuos ji vėliau galėtų panaudoti savo būsimiems mokesčiams sumažinti. Perleisdama nuostolius už atlygį, atspindintį taikytiną pelno mokesčio dydį, bendrovė perleidėja greičiau (ir su didesne garantija) nuostolius paverčia pinigais ir taip gauna papildomų apyvartinių lėšų.
Jei Jungtinėje Karalystėje būtų įtvirtinta kitokia praktika, būtų sunku suprasti, kaip bendrovė perleidėja galėtų patirti kokių nors faktinių nuostolių dėl teisinės normos, kuria jai draudžiama nuostolius perleisti kitai bendrovei, kitaip tariant, perleisti potencialios ekonominės vertės turintį turtą kaip priešpriešinį reikalavimą dėl būsimų mokestinių prievolių išoriniam subjektui už atlygį, neatspindintį jų vertės bendrovei perleidėjai. Taip pat būtų sudėtinga tvirtinti, kad teisės norma, kuria pelno siekiančiai bendrovei draudžiama perleisti savo turtą be atlygio, suvaržoma įsisteigimo laisvė. Todėl, jei tokių faktinių aplinkybių nėra, Jungtinės Karalystės teisės aktais sukurtą neigiamą poveikį patirtų ne bendrovė perleidėja, o tik tos grupės ir konsorciumo bendrovės, kurios yra aukštesnėje grandyje nei bendrovė perleidėja ir prašančiosios bendrovės, kitaip tariant, grupės lygmeniu būtų jaučiamas visos grupės mokesčio sumos padidėjimas.
Šios papildomos apyvartinės lėšos arba galimybė jų gauti tikriausiai padidintų bendrovės perleidėjos vertę, taigi ir akcininkų valdomų akcijų vertę. Vadinasi, galimybė gauti grupės lengvatą naudinga bendrovės perleidėjos savininkams, nesvarbu, ar tai tiesiogiai, ar netiesiogiai ją valdanti patronuojanti bendrovė, ar konsorciumo smulkieji akcininkai ( 17 ).
Prašančiajai bendrovei toks sprendimas yra finansiškai neutralus: bendrovei perleidėjai ji sumoka sumą, atitinkančią perleidus išvengtų mokesčių sumą, užuot sumokėjusi tą pačią sumą į biudžetą. Tačiau, atsižvelgiant į tai, kad Jungtinės Karalystės teisės aktuose, reglamentuojančiuose konsorciumo lengvatas, reikalaujama, kad prašančioji bendrovė ir jungiančioji bendrovė priklausytų tai pačiai grupei, susitarimus tarp prašančiųjų bendrovių ir bendrovių perleidėjų galima paaiškinti ta nauda, kurią grupė gauna iš grupei taikomų lengvatų, nes grupės lygmeniu tai reiškia mažesnę mokesčių sumą ( 18 ).
C – Kuri pagrindinė laisvė svarbi ratione materiae?
Atsižvelgiant į Teisingumo Teismo praktikoje nustatytus kriterijus, gali kilti abejonių, ar Jungtinės Karalystės teisės aktai susiję su įsisteigimo laisve. Nagrinėdamas, ar įsisteigimo laisvė taikytina, Teisingumo Teismas atsižvelgia į tai, koks yra konkrečios bendrovės kontrolės lygmuo. Nagrinėjamu atveju pagal nacionalinę teisę reikalaujamas kontrolės lygmuo gal svyruoti nuo 5 proc. iki 74,99 proc. (o tai vargu ar galima laikyti „kontrole“). Tačiau, kaip bus paaiškinta vėliau, atrodo, šį klausimą išsprendžia faktinės bylos aplinkybės; be to, prašymą priimti prejudicinį sprendimą pateikęs teismas savo klausimus uždavė būtent atsižvelgdamas į įsisteigimo laisvę.
Dėl su trečiosiomis valstybėmis susijusių sudėtingos Hutchison Whampoa Group valdymo struktūros aspektų kyla klausimas, ar atitinkami Jungtinės Karalystės teisės aktai vertintini įsisteigimo laisvės, kuri trečiosioms valstybėms netaikytina, požiūriu ir (arba) kapitalo judėjimo laisvės, taikytinos ir trečiosioms valstybėms, požiūriu.
Sprendime Test Claimants in the FII Group Litigation (C‑35/11) Teisingumo Teismas nurodė, kad iš nusistovėjusios teismo praktikos aiškiai matyti, kad svarstant klausimą, ar nacionaliniai teisės aktai patenka į vienos ar kitos judėjimo laisvės taikymo sritį, būtina atsižvelgti į nagrinėjamų teisės aktų paskirtį. Nacionalinės teisės aktai, kuriais siekiama reglamentuoti tik tokį dalyvavimą valdant kapitalą, kuris leidžia daryti aiškią įtaką bendrovės sprendimams ir nulemti jos veiklą, patenka į įsisteigimo laisvės taikymo sritį. Kita vertus, nacionalinės nuostatos, taikomos dalyvavimui valdant kapitalą turint vienintelį tikslą – investuoti pinigus neketinant daryti įtakos įmonės valdymui ir kontrolei, turi būti nagrinėjamos tik laisvo kapitalo judėjimo požiūriu ( 19 ).
Jei pagal nacionalinių teisės aktų paskirtį neįmanoma nustatyti, ar jie iš esmės patenka į SESV 49 straipsnio ar 63 straipsnio taikymo sritį, Teisingumo Teismas atsižvelgia į nagrinėjamos bylos faktines aplinkybes, kad nustatytų, kuri iš minėtų nuostatų taikytina pagrindinėje byloje nagrinėjamam atvejui (išskirta mano) ( 20 ).
Pagal Jungtinės Karalystės teisę reikia atskirti dvi grupės lengvatos rūšis. Atsižvelgiant į jų paskirtį, Jungtinės Karalystės taisyklės, reglamentuojančios grupių prašymus skirti grupių lengvatas, akivaizdžiai susijusios su akcijų paketais, kurie suteikia jų savininkui galimybę daryti aiškią įtaką bendrovės sprendimams ir nulemti jos veiklą. Jos galioja dukterinėms bendrovėms, jei bent 75 proc. jų akcijų priklauso patronuojančiosioms bendrovėms. Todėl taisyklės patenka į įsisteigimo laisvės taikymo sritį.
Kalbant apie konsorciumo teikiamus prašymus dėl grupės lengvatų, padėtis nėra tokia aiški. Nuostatos dėl konsorciumo lengvatų taikomos tuomet, kai bent 75 proc. konsorciumo bendrovės kapitalo priklauso konsorciumo nariams, kurių kiekvienas valdo ne mažiau nei 5 proc. ir ne daugiau nei 75 proc. kapitalo ( 21 ). Tai apima ne tik atvejus, kai yra vienas pagrindinis savininkas, bet ir atvejus, kai yra daug vienas nuo kito nepriklausančių akcininkų. Teoriškai gali egzistuoti konsorciumo bendrovė, turinti 20 akcininkų, kurie visi valdo po 5 proc. akcijų. Tokiu atveju gali susiklostyti padėtis, kai yra 20 jungiančiųjų bendrovių, ir konsorciumo bendrovė galėtų perleisti po 5 proc. savo nuostolių 20-iai įvairių bendrovių grupių.
Mano nuomone, Jungtinės Karalystės nuostatomis dėl konsorciumo lengvatų nėra siekiama reglamentuoti tik tuos akcijų paketus, kurie sudaro galimybę jų savininkui daryti aiškią įtaką bendrovės sprendimams. Kaip per posėdį pareiškė prašančiųjų bendrovių atstovas, Jungtinės Karalystės mokesčių srities teisės aktuose nereikalaujama, kad konsorciumo nariai vykdytų kokią nors teisiškai apibrėžtą kolektyvinę konsorciumo bendrovės kontrolę ( 22 ). Todėl, manau, kad akcijų paketai, kuriems taikytina konsorciumo lengvata, galėtų būti laikomi tiesioginėmis investicijomis, o galimi jų suvaržymai – laisvo kapitalo judėjimo suvaržymais ( 23 ).
Tačiau Jungtinės Karalystės nuostatose taip pat numatyti atvejai, kada konsorciumo bendrovę kontroliuoja viena bendrovių grupė. Būtent į tokią padėtį yra patekusi bendrovė perleidėja nagrinėjamu atveju: 65 proc. bendrovės netiesiogiai valdo grupė Hutchison Whampoa Group (50,1 proc. per jungiančiąją bendrovę ir 14,9 proc. per tris grupės British Virgin Islands bendroves). Todėl svarstomos nuostatos iš esmės gali suvaržyti įsisteigimo laisvę, ir laikytina, kad pagrindinėje byloje nagrinėjama padėtis patenka į minėtos pagrindinės laisvės taikymo sritį.
Atsižvelgdamas į išdėstytus argumentus, laikausi nuomonės, kad faktinės bylos aplinkybės patenka į EB 43 straipsnio taikymo sritį, o tai leidžia Jungtinės Karalystės konsorciumo lengvatos sistemą pirmiausia įvertinti įsisteigimo laisvės požiūriu.
D – Dėl įsisteigimo laisvės suvaržymo egzistavimo
Įsisteigimo laisvė, kurią EB 43 straipsnis pripažįsta Sąjungos nacionaliniams subjektams ir kuri apima ir teisę imtis savarankiškai dirbančių asmenų veiklos, ir ja verstis, taip pat steigti ir valdyti įmones tomis pačiomis sąlygomis, kurios įsisteigimo valstybės narės teisės aktuose yra nustatytos jos pačios nacionaliniams subjektams, pagal EB 48 straipsnį apima įkurtų pagal valstybės narės teisę ir Europos Sąjungoje turinčių savo registruotas būstines, centrinę administraciją ar pagrindinę verslo vietą bendrovių teisę vykdyti savo veiklą atitinkamoje valstybėje narėje per dukterines bendroves, filialus ar atstovybes. Kadangi EB 43 straipsnio 1 dalies antrame sakinyje ūkio subjektams palikta laisvė pasirinkti tinkamą teisinę formą savo veiklai kitoje valstybėje narėje plėtoti, ši pasirinkimo laisvė negali būti ribojama diskriminacinėmis nuostatomis mokesčių srityje. ( 24 )
Jungtinės Karalystės teisės aktuose reikalaujama, kad jungiančioji bendrovė būtų Jungtinės Karalystės rezidentė arba ekonominę veiklą Jungtinėje Karalystėje per nuolatinį padalinį vykdanti nerezidentė. Ši nuostata akivaizdžiai varžo Liuksemburge įsteigtos jungiančiosios bendrovės, taip pat Liuksemburge įsteigtos jos tiesioginės patronuojančiosios bendrovės įsisteigimo laisvę.
Sprendime Marks & Spencer Teisingumo Teismas konstatavo, kad „[g]rupės lengvata, pavyzdžiui, kaip nagrinėjamoji pagrindinėje byloje, yra mokesčių lengvata taikoma atitinkamoms bendrovėms. Pagreitinant nuostolingai veikiančių bendrovių nuostolių likvidavimą, įskaičiuojant juos į kitos grupės bendrovės pelną, pastarajai [grupei] suteikiama finansinė nauda.“ ( 25 ) Ar tai reiškia, kad neigiamą poveikį patiria tik visa grupė arba tik pagrindinė patronuojančioji bendrovė, kuri šiuo atveju yra trečiosios valstybės įmonė? Aš taip nemanau.
Kaip jau buvo paaiškinta, faktiniu lygmeniu pagal Jungtinės Karalystės grupės lengvatų sistemą pelno ir nuostolių tarpusavio įskaitymo grupėje ir (arba) konsorciume daroma ne konsoliduojant mokesčių apskaitą ar perkeliant grupės apmokestinamąjį pelną, o nustatant tvarką, pagal kurią nuostoliai perkeliami už atlygį, taip bendrovei perleidėjai suteikiant papildomų apyvartinių lėšų. Jeigu nuostolių perleidimas, taigi ir konsorciumo lengvata negalimi dėl jungiančiosios bendrovės nacionalinio subjektiškumo, būtent bendrovė perleidėja visų pirma patiria finansinę žalą dėl apyvartinių lėšų praradimo. Teisingumo Teismo praktikoje toks neigiamas poveikis apyvartinėms lėšoms laikomas nepalankių sąlygų sudarymu ir prilyginamas suvaržymui ( 26 ). Sprendime Metallgesellschaft ir kt. konstatuota, kad neigiamas poveikis, kurį bendrovė patiria dėl to, kad jos patronuojančioji bendrovė nėra rezidentė, laikytinas įsisteigimo laisvės suvaržymu ( 27 ).
Šį neigiamą poveikį taip pat jaučia bendrovės perleidėjos savininkai, nes sumažėja jų turimų akcijų vertė, neatsižvelgiant į tai, ar jie valdo kontrolinį paketą, smulkiųjų akcininkų stabilios grąžos investicijas ar portfelines investicijas. Žinoma, tik kontrolinio paketo valdytojai yra svarbūs įsisteigimo laisvės požiūriu.
Todėl nagrinėjamu atveju Liuksemburgo jungiančioji bendrovė, netiesiogiai valdanti 50,1 proc. Jungtinės Karalystės bendrovės perleidėjos akcijų, atsiduria nepalankesnėje padėtyje, palyginti su panašioje padėtyje esančia bendrove Jungtinės Karalystės rezidente, kiek tai susiję su jos gebėjimu būti jungiančiąja bendrove tarp dviejų Jungtinės Karalystės bendrovių, apmokestinamų Jungtinės Karalystės pelno mokesčiu. To nepakeičia tai, kad neigiamas poveikis matyti ir iš Liuksemburgo jungiančiosios bendrovės vertės ir dėl to jį jaučia jos savininkai, kurių dalis yra trečiųjų valstybių bendrovės, ir galiausiai pagrindinė kontroliuojančioji bendrovė iš trečiosios valstybės, valdanti sudėtingą organizacinę struktūrą.
Taigi konstatuotina tiesioginė diskriminacija, pagrįsta jungiančiosios bendrovės nacionaliniu subjektiškumu. Dėl Jungtinės Karalystės nuostatų jungiančiosios bendrovės patronuojančiajai bendrovei naudingiau dukterinę bendrovę steigti Jungtinėje Karalystėje, o ne kur nors kitur.
Kaip jau minėjau, Jungtinės Karalystės vyriausybė nenurodė jokių priežasčių, kurios galėtų pagrįsti nacionaliniais teisės aktais nustatytą apribojimą. Todėl šio klausimo negaliu čia svarstyti.
Šiuo metu taip pat reikėtų išsiaiškinti, ar prašančiosios bendrovės išties turi teisę remtis įsisteigimo laisve. Iš sprendimo byloje Philips Electronics UK ( 28 ) paaiškėja, kad bendrovė mokesčių srityje gali remtis įsisteigimo laisvės apribojimais, taikomais kitai su ja susijusiai bendrovei, jei šie apribojimai turi įtakos jos pačios apmokestinimui. Taigi šiuo požiūriu nesvarbu, kad nei bendrovė perleidėja, nei prašančiosios bendrovės pačios neįgyvendino savo įsisteigimo laisvės.
Todėl prašančiosios bendrovės mokesčių tikslais gali remtis jungiančiajai bendrovei taikomais įsisteigimo laisvės apribojimais, jei Jungtinės Karalystės taisyklės, išaiškintos nacionalinio teismo, prieštarauja EB 43 ir 48 straipsniams.
Darau tarpinę išvadą, kad reikalavimas dėl rezidavimo ar nuolatinės buveinės Jungtinėje Karalystėje, taikomas jungiančiajai bendrovei, kai teikiamas konsorciumo prašymas dėl grupės lengvatos, yra nepagrįstas įsisteigimo laisvės suvaržymas, uždraustas EB 43 ir 48 straipsniuose.
E – Trečiosios valstybės ir įsisteigimo laisvė
Įsisteigimo laisvės santykis su trečiosiomis valstybėmis šioje byloje yra svarbus, nes prašymą priimti prejudicinį sprendimą pateikęs teismas antruoju klausimu teiraujasi, ar Jungtinė Karalystė privalo prašančiajai bendrovei nustatyti teisių gynimo priemonę, pavyzdžiui, leisti jai reikalauti taikyti lengvatą konsorciumo bendrovės patirtiems nuostoliams tais atvejais, kai jungiančioji bendrovė įgyvendino savo įsisteigimo laisvę, bet konsorciumo bendrovė ir prašančiosios bendrovės nepasinaudojo jokiomis ES teisės saugomomis laisvėmis ir ryšį (-ius) tarp bendrovės perleidėjos ir prašančiosios bendrovės sudaro ne vien ES (EEE) įsiteigtos bendrovės.
Šis klausimas, mano nuomone, turi būti išanalizuotas atsižvelgiant į pirmąjį klausimą, nes jis iš esmės susijęs su materialiuoju įsisteigimo laisvės turiniu, o ne su numatytomis teisių gynimo priemonėmis kokia nors procesine šios sąvokos vartojimo prasme ( 29 ). Kitaip tariant, net jei Sutartimi būtų uždrausta reikalauti, kad jungiančioji bendrovė būtų Jungtinės Karalystės bendrovė arba šioje šalyje turėtų nuolatinę buveinę, ar būtų galima vis tiek nustatyti reikalavimą, kad jungiančioji bendrovė būtų ES (EEE) bendrovė arba kad grandinėje, jungiančioje bendrovę perleidėją ir prašančiąsias bendroves, nebūtų trečiųjų valstybių bendrovių?
Priešingai nei kapitalo judėjimo laisvė, įsisteigimo laisvė netaikytina trečiosioms valstybėms. Ar tai reiškia, kad ES bendrovėms, kurias faktiškai kontroliuoja trečiųjų valstybių bendrovės arba fiziniai asmenys, netaikoma įsisteigimo laisvė? Kitaip tariant, ar Liuksemburgo jungiančiosios bendrovės įsisteigimo laisvei daro poveikį tai, kad ją kontroliuoja trečiosios valstybės patronuojančioji bendrovė?
Šiuo atveju reikia prisiminti, kad dėl EB 48 straipsnio bendrovės ir firmos, įsteigtos pagal valstybės narės teisę, kurių registruotoji buveinė, centrinė administracija ar pagrindinė veiklos vieta yra Europos Sąjungoje, įsisteigimo laisvės požiūriu atsiduria tokioje pat padėtyje, kaip ir valstybių narių nacionaliniai subjektai. Kaip Teisingumo Teismas nurodė Sprendime ICI ( 30 ), būtent bendrovės buveinė, kaip ji suprantama pagal EB 48 straipsnį, yra veiksnys, siejantis su konkrečios valstybės teisine sistema, kaip pilietybė fizinių asmenų atveju.
Jokia Sutarčių nuostata ar Teisingumo Teismo praktika negali pagrįsti požiūrio, kad įsisteigimo laisvę, kuri pagal ES teisę suteikiama EB 48 straipsnyje nurodytoms bendrovėms ar firmoms, kaip nors apriboja ar paveikia tai, kad jas valdo trečiųjų valstybių juridiniai ar fiziniai asmenys. ES bendrovės statusas pagrįstas bendrovės buveinės vieta ir bendrovės įsisteigimo vietoje galiojančia teisine sistema, o ne akcininkų nacionaliniu subjektiškumu. Jei tokioms ES bendrovėms negaliotų minėta laisvė, daugelis juridinių asmenų, kurių buveinės yra Europos Sąjungoje, negalėtų pasinaudoti įsisteigimo laisve, ir valstybės narės galėtų jas diskriminuoti ir kitais būdais, ne tik mokesčių srityje.
Sprendimas Halliburton Services ( 31 ) parodė, kad valstybių narių bendrovių teisėms, kylančioms iš ES teisės, jokio poveikio neturi tai, kad jų patronuojančioji bendrovė Halliburton Inc. buvo įsteigta Jungtinėse Amerikos Valstijose. Tačiau iš minėto sprendimo negalima daryti platesnių išvadų dėl atvejų, kai ES bendrovės, neturinčios ES bendros patronuojančiosios bendrovės, priklauso ne ES bendrovių grupei. Byloje Halliburton Services nacionalinis teismas jau buvo patvirtinęs, kad pagal dvišalę Nyderlandų ir Jungtinių Amerikos Valstijų sutartį Nyderlandų dukterinė bendrovė, įsigijusi Vokietijos dukterinės bendrovės nuolatinį padalinį Nyderlanduose, negalėjo būti diskriminuojama dėl to, kad grupės patronuojančioji bendrovė buvo įsteigta Jungtinėse Amerikos Valstijose ( 32 ).
Todėl šioje byloje Liuksemburge registruota jungiančioji bendrovė ir ten pat registruota jos tiesioginė patronuojančioji bendrovė gali naudotis įsisteigimo laisve, nors jas abi kontroliuoja pagrindinė patronuojančioji bendrovė, įsteigta Honkonge.
F – Leistini suvaržymai
Ar tai reiškia, kad Jungtinė Karalystė negali reikalauti, kad ES (EEE) teritorijoje bendrovę perleidėją ir prašančiąsias bendroves jungtų nepertraukiama grandinė. Komisija savo pastabose teigia, kad Jungtinė Karalystė galėtų nustatyti tokį reikalavimą, bet ji to nepadarė pagrindinėje byloje nagrinėjamu laikotarpiu.
Mano nuomone, dėl tokių aplinkybių prašymą priimti prejudicinį sprendimą pateikusio teismo klausimai netampa hipotetiniai ir trečiųjų valstybių klausimas nepraranda svarbos ta prasme, kad Teisingumo Teismas negalėtų jų svarstyti. Tiesą sakant, tais atvejais, kai nacionaline nuostata diskriminuojami „užsienio“ juridiniai ar fiziniai asmenys ir dėl to ji yra nesuderinama su ES teise, negalima atmesti galimybės, kad nacionalinis teismas galėtų ištaisyti šią padėtį pateikdamas išaiškinimą, pagal kurį tokia ES (EEE) nacionalinių subjektų ar bendrovių diskriminacija panaikinama, bet dėl integracijos atsirandanti nauda nesuteikiama trečiųjų valstybių juridiniams ar fiziniams asmenims. Ar tai įmanoma teisiškai, sprendžiama remiantis nacionaline teise; ES teisė nereikalauja trečiųjų valstybių subjektams suteikti pagrindinių laisvių, išskyrus kapitalo judėjimo laisvę ( 33 ).
Sprendime Test Claimants in the Thin Cap Group Litigation ( 34 ) Teisingumo Teismas iš įsisteigimo laisvės taikymo srities pašalino atvejus, kai patronuojančioji bendrovė, valdanti ES paskolas teikiančias ir gaunančias bendroves, yra ne ES valstybės narės rezidentė. Teisingumo Teismas konstatavo, jog tai, kad paskolą gaunančios bendrovės mokamos palūkanos laikomos paskirstytuoju pelnu, turėjo poveikį įsisteigimo laisvei, bet tik dėl to, kad trečiosios valstybės patronuojančioji bendrovė, tam tikru lygmeniu kontroliuodama visas likusias bendroves, galėjo daryti įtaką šių bendrovių finansavimo sprendimams. Tokiomis aplinkybėmis EB 43 ir 48 straipsniai nebuvo taikytini.
Kadangi įsisteigimo laisvė netaikytina trečiosioms valstybėms, ES teisė neužkerta kelio Jungtinės Karalystės teisės aktuose reikalauti, kad jungiančioji bendrovė būtų įsteigta ES (EEE). Kitaip tariant, jei konsorciumo lengvatos atveju bendrovė perleidėja negali perleisti nuostolių, kai atitinkama jungiančioji bendrovė yra iš trečiosios valstybės, tokia padėtis nepatenka į EB 43 straipsnio taikymo sritį. Pavyzdžiui, jei pagrindinėje byloje jungiančioji bendrovė, kuri priklauso ir konsorciumui, ir grupei, būtų įsteigta ne Liuksemburge, o Didžiosios Britanijos Mergelių Salose, įsisteigimo laisve ji negalėtų remtis pagrįsdama prašymą suteikti konsorciumo lengvatą. Taip būtų net tuo atveju, jei Didžiosios Britanijos Mergelių Salų bendrovės patronuojančioji bendrovė taip pat būtų ES (EEE) bendrovė.
Pirmiau pateikiau išaiškinimą, kuriuo remiantis įsisteigimo laisvė pažeidžiama, jei nuostolius perleisti draudžiama, kai jungiančioji bendrovė yra ES (EEE) bendrovė; kita vertus, pažeidimo nėra, jei jungiančioji bendrovė yra trečiosios valstybės bendrovė. Konsorciumo lengvatų sistemą ten nagrinėjau bendrovės perleidėjos požiūriu, atsižvelgdamas į galimą žalą bendrovei, kuri įsisteigimo laisvės požiūriu paveiktų jos savininkus. Būtina problemą išanalizuoti ir prašančiųjų bendrovių požiūriu.
Jungtinės Karalystės teisės aktuose įtvirtintas reikalavimas, kad prašančiosios bendrovės priklausytų tai pačiai grupei kaip ir jungiančioji bendrovė, kitaip tariant, 75 proc. prašančiosios bendrovės akcijų turi priklausyti jungiančiajai bendrovei arba, atvirkščiai, 75 proc. abiejų bendrovių akcijų turi priklausyti trečiajai bendrovei. Šiuo nagrinėjamu atveju 100 proc. ir jungiančiosios, ir prašančiųjų bendrovių akcijų priklauso Hutchison International Limited – Honkongo bendrovei, kurios visas akcijas valdo pagrindinė patronuojančioji grupės bendrovė Hutchison Whampoa Ltd. Grandinę, kuri sieja jungiančiąją bendrovę ir prašančiąsias bendroves su bendra patronuojančiąja bendrove, sudaro ir ES (EEE), ir trečiųjų valstybių bendrovės; jos neturi bendros ES (EEE) patronuojančiosios bendrovės.
Tokioje sistemoje, kaip Jungtinės Karalystės konsorciumo lengvatų sistema, nacionalinės taisyklės, kuriomis reglamentuojamas būtinas ryšys tarp jungiančiosios bendrovės ir prašančiosios bendrovės, gali turėti poveikį žemiausios grandies bendros patronuojančiosios bendrovės įsisteigimo laisvei, kai ji naudojasi palankiomis finansinėmis sąlygomis, atsiradusiomis dėl galimybės vienos bendrovės nuostolių sumą atskaityti iš kitos bendrovės apmokestinamojo pelno ir taip sumažinti bendrą jos valdomos grupės (pogrupio) mokėtiną mokesčių sumą. Jei minėta žemiausios grandies bendra patronuojančioji bendrovė yra ES (EEE) bendrovė, dėl jungtį reguliuojančių nacionalinių normų gali atsirasti draudžiami įsisteigimo laisvės suvaržymai. Jeigu minėta žemiausios grandies patronuojančioji bendrovė yra trečiosios valstybės įmonė, tokia padėtis, remiantis Sprendimo Test Claimants in the Thin Cap Group Litigation logika, nepatenka į įsisteigimo laisvės taikymo sritį.
Be to, jei grandinė, jungianti žemiausios grandies ES (EEE) patronuojančiąją bendrovę su jungiančiąją bendrove ir (arba) prašančiosiomis bendrovėmis, eina per trečiąsias valstybės, tokia padėtis nepateks į EB 43 ir 48 straipsnių taikymo sritį. Įsisteigimo laisvė nesuteikia trečiosiose valstybėse įsteigtiems asmenims teisės valstybėse narėse steigti dukterines bendroves ar filialus. Kadangi kontrolinį paketą turinčių akcininkų nacionalinis subjektiškumas neturi reikšmės įsisteigimo laisvės egzistavimui ES (EEE) bendrovių atveju, jis lygiai taip pat nesvarbus ir jos neegzistavimui, kai kalbama apie trečiųjų valstybių bendroves.
G – Laisvas kapitalo judėjimas
Kaip jau paaiškinau pirmiau, neatmestina, kad atitinkamas Jungtinės Karalystės taisykles dėl konsorciumo lengvatų galima ar reikėtų laikyti darančiomis poveikį laisvam kapitalo judėjimui – konkrečiai, tiesioginėms investicijoms į jungiančiosios bendrovės kapitalą. Mano galva, tai neturėtų įtakos pirmiau atliktos analizės rezultatui tiek, kiek jis susijęs su ES (EEE) vidaus santykiais, nes galimybės perleisti nuostolius nebuvimas nenaudingas ir jungiančiosios bendrovės akcininkams, nesvarbu, ar jie valdo kontrolinį ar mažesnį akcijų paketą.
Jei daromas poveikis laisvam kapitalo judėjimui, Jungtinės Karalystės konsorciumo lengvatos taikymo sritis turės būti išplėsta apimant trečiųjų valstybių bendroves. Tačiau, atsižvelgiant į tai, kad pagal Jungtinės Karalystės teisės aktą trečiųjų valstybių jungiančiosios bendrovės į konsorciumo lengvatos taikymo sritį nepateko ir iki 1993 m. gruodžio 31 d., atitinkamoms nuostatoms nebūtų taikomas laisvo kapitalo judėjimo suvaržymų draudimas, remiantis EB 57 straipsnio 1 dalyje (dabar – SESV 64 straipsnio 1 dalis) įtvirtinta ankstesnių normų galiojimo sąlyga ( 35 ).
H – Siūlomi atsakymai
Taigi į pirmąjį klausimą siūlau atsakyti taip: prašymą priimti prejudicinį sprendimą pateikusio teismo nagrinėjamomis aplinkybėmis, remiantis EB 43 ir 48 straipsniais, taikant konsorciumo lengvatos sistemą negalima reikalauti, kad jungiančioji bendrovė būtų arba atitinkamos valstybės narės rezidentė, arba toje valstybėje narėje per savo nuolatinį padalinį vykdytų ekonominę veiklą. Tačiau šiuose straipsniuose valstybėms narėms nedraudžiama nustatyti reikalavimą, kad bendrovių grupės, kuriai priklauso jungiančioji bendrovė ir nuostolius mokesčių tikslais perimančios bendrovės, žemiausios grandies patronuojančioji bendrovė būtų ES (EEE) bendrovė ir kad ryšį tarp jungiančiosios bendrovės ir nuostolius mokesčių tikslais perimančių bendrovių sudarytų tik ES (EEE) bendrovės. Į antrąjį klausimą pakanka atsakyti panašiai, kaip buvo atsakyta į ketvirtąjį klausimą byloje Philips Electronics UK.
IV – Išvada
Atsižvelgdamas į išdėstytus argumentus, siūlau Teisingumo Teismui į First‑Tier Tribunal (Tax Chamber) pateiktus klausimus atsakyti taip:
Prašymą priimti prejudicinį sprendimą pateikusio teismo nagrinėjamomis aplinkybėmis, remiantis EB 43 ir 48 straipsniais (dabar SESV 49 ir 54 straipsniai), taikant konsorciumo lengvatos sistemą negalima reikalauti, kad jungiančioji bendrovė būtų arba atitinkamos valstybės narės rezidentė, arba toje valstybėje narėje per savo nuolatinį padalinį vykdytų ekonominę veiklą. Tačiau šiuose straipsniuose valstybėms narėms nedraudžiama nustatyti reikalavimą, kad bendrovių grupės, kuriai priklauso jungiančioji bendrovė ir nuostolius mokesčių tikslais perimančios bendrovės, žemiausios grandies patronuojančioji bendrovė būtų vienos iš valstybių narių ar Europos ekonominės erdvės valstybių bendrovė ir kad ryšį tarp jungiančiosios bendrovės ir nuostolius mokesčių tikslais perimančių bendrovių sudarytų tik tokios bendrovės.
Nacionalinis teismas privalo netaikytinomis pripažinti visas nacionalinių teisės aktų nuostatas, kurios prieštarauja EB 43 ir 48 straipsniams.
Originalo kalba: anglų.
Nagrinėjamu atveju bendrovių grupė – tai patronuojančių ir dukterinių bendrovių darinys, kuris veikia kaip ūkio subjektas, turintis bendrą kontrolės šaltinį.
Bendrais bruožais konsorciumą galima apibūdinti kaip dviejų ar daugiau bendrovių, ketinančių užsiimti bendra veikla ar naudotis bendrais ištekliais, kad pasiektų bendrus tikslus, susivienijimą. Tačiau pagal Jungtinės Karalystės mokesčių teisę konsorciumo egzistavimas priklauso nuo atitikties nustatytiems reikalavimams dėl valdomos dalies dydžio, o bendrų tikslų siekti nėra būtina.
m. balandžio 7 d. generalinio advokato M. Poiares Maduro išvados byloje Marks & Spencer (C-446/03, Rink. p. I-10837) 17 punktas.
m. liepos 16 d. Sprendimas ICI (C-264/96, Rink. p. I-4695), Sprendimas Marks & Spencer ir 2012 m. rugsėjo 6 d. Sprendimas Philips Electronics UK (C‑18/11).
Šioje byloje reikia atskirti sąvokas „žemiausios grandies bendra patronuojančioji bendrovė“ ir „pagrindinė patronuojančioji bendrovė“. Pirmąją galima apibūdinti taip: Bendrovė C, palyginti su bendrovėmis A ir B, yra žemiausios grandies bendra patronuojančioji bendrovė, jei A ir B yra jos tiesioginės ar netiesioginės dukterinės bendrovės ir bendrovė C neturi dukterinės bendrovės D, kuri būtų bendrovių A ir B patronuojančioji bendrovė. Bendrovių grupės pagrindinė patronuojančioji bendrovė – tai bendrovė, kuri tiesiogiai ar netiesiogiai yra visų grupės bendrovių patronuojančioji bendrovė, tačiau pati nėra kokios nors kitos bendrovės dukterinė bendrovė.
Prašančiosios bendrovės: Felixstowe Dock and Railway Company Ltd, Savers Health and Beauty Ltd, Walton Container Terminal Ltd, WPCS (UK) Finance Ltd, AS Watson Card Services (UK) Ltd, Hutchison Whampoa (Europe) Ltd, Kruidvat UK Ltd ir Superdrug Stores plc.
Atitinkami subjektai, jungę Hutchison Whampoa Ltd su prašančiosiomis bendrovėmis, buvo įvairios tarpinės kontroliuojančiosios bendrovės, įsteigtos už ES (EEE) ribų (Honkonge arba Didžiosios Britanijos Mergelių Salose) ir ES (Jungtinėje Karalystėje ar Nyderlanduose).
Hutchison Whampoa grupės narė vėliau (2005 m. birželio 23 d.) įsigijo minėtas dvi bendroves, kad pati Hutchison 3G UK Holdings Ltd taptų grupės nare, kaip apibrėžta ICTA 413 straipsnio 3 dalies a punkte.
Pagal ICTA 413 straipsnio 3 punktą.
m. lapkričio 29 d. sprendimo (C-371/10, Rink. p. I-12273) 45 punktas.
punktas. Apmokestinimo galių paskirstymo klausimas taip pat nagrinėtas, pavyzdžiui, Sprendime Marks & Spencer, 45 punktas; 2008 m. gegužės 15 d. Sprendime Lidl Belgium (C-414/06, Rink. p. I-3601), 31 punktas; 2010 m. vasario 25 d. Sprendime X Holding (C-337/08, Rink. p. I-1215), 28 punktas; ir 2013 m. vasario 21 d. Sprendime A Oy (C‑123/11), 23 punktas.
Nyderlandų vyriausybė įsitikinusi, kad tai yra pagrįstas įsisteigimo laisvės suvaržymas.
Žr. 2012 m. balandžio 19 d. generalinės advokatės J. Kokott išvados byloje Philips Electronics UK 22 punktą ir jame nurodytą teismo praktiką.
Žr. 2005 m. balandžio 7 d. generalinio advokato M. Poiares Maduro išvados byloje Marks & Spencer 15 punktą.
Žr. generalinės advokatės J. Kokott išvados byloje Philips Electronics UK 14 ir 29 punktus.
Tai, kad neigiami pinigų srautai grupės lygmeniu prilygsta įsisteigimo laisvės suvaržymui, pabrėžė generalinė advokatė E. Sharpston savo 2008 m. vasario 14 d. išvados byloje Lidl Belgium 29–30 punktuose.
Tokią naudą grupės lygmeniu Teisingumo Teismas pripažino Sprendimo Marks & Spencer 32 punkte (citata pateikta toliau).
m. lapkričio 13 d. Sprendimo Test Claimants in the FII Group Litigation (C‑35/11) 90–92 punktai.
Sprendimo Test Claimants in the FII Group Litigation (C‑35/11) 93, 94 punktai.
Žr. ICTA 402 straipsnio 3 dalį, 406 straipsnio 1 dalį ir 413 straipsnio 6 dalį.
Kitokia padėtis nagrinėta 2007 m. gegužės 24 d. Sprendime Holböck (C-157/05, Rink. p. I-4051), kur bendrovę bendrai valdė kontrolinio akcijų paketo nevaldantys akcininkai.
Reikėtų prisiminti, kad kontrolę suteikiančios investicijos visada yra tiesioginės investicijos, tačiau taip pat esama investicijų, kurios kontrolės nesuteikia, bet nėra ir grynai finansinio pobūdžio, t. y. portfelinės investicijos, kuriomis siekiama įtvirtinti ryšį su pasirinkta bendrove. Dėl tiesioginių investicijų pagal ES teisę Teisingumo Teismas jau yra nusprendęs, kad SESV 63 straipsnis dėl laisvo kapitalo judėjimo iš esmės apima kapitalo judėjimą įsisteigimo ar tiesioginių investicijų būdu. Tiesioginės investicijos susijusios su tokia dalyvavimo įmonės veikloje forma, kai valdomos akcijos suteikia galimybę veiksmingai dalyvauti valdant ir kontroliuojant įmonę (žr. 2009 m. rugsėjo 17 d. Sprendimo Glaxo Wellcome (C-182/08, Rink. p. I-8591) 40 punktą, 2010 m. spalio 21 d. Sprendimo Idrima Tipou (C-81/09, Rink. p. I-10161) 48 punktą ir Sprendimo Test Claimants in the FII Group Litigation (C‑35/11) 102 punktą). Remiantis EBPO terminologija, tiesioginėmis užsienio investicijomis siekiama įtvirtinti ilgalaikius interesus. Tai reiškia ilgalaikių santykių egzistavimą, taip pat nemenką įtaką įmonės valdymui. Tokių santykių įrodymas yra tiesioginis arba netiesioginis bent 10 proc. balsavimo teisių valdymas. Žr. OECD Benchmark Definition of Foreign Direct Investment, 2008, 4-asis leidimas, p. 48, 117 punktas, ir Model Tax Convention on Income and on Capital: Condensed Version 2010 (anglų k. galima rasti interneto adresu www.oecd.org). Taip pat žr. D. Smit „EU Freedoms, Non-EU Countries and Company Taxation“, Kluwer Law International, 2012, p. 64 ir 68.
Sprendimo Philips Electronics UK 12–13 punktai.
Sprendimo Marks & Spencer 32 punktas.
m. gruodžio 12 d. Sprendimo Test Claimants in the FII Group Litigation (C-446/04, Rink. p. I-11753) 84 punktas.
m. kovo 8 d. Sprendimo Metallgesellschaft ir kt. (C-397/98 ir C-410/98, Rink. p. I-1727) 43 punktas.
punktas.
Žr. generalinės advokatės J. Kokott išvados byloje Philips Electronics UK 81 punktą.
punktas.
m. balandžio 12 d. Sprendimas Halliburton Services (C-1/93, Rink. p. I-1137).
Žr. sprendimo 6 punktą.
Šiuo atveju nagrinėjama padėtis skiriasi nuo atvejų, kai neteisėtai suteikiama valstybės pagalba, kurios, remiantis teismų praktika, negalima „legalizuoti“ atgaline data: čia nagrinėjamos valstybės narės įsipareigojimų pagal ES teisę ribos, o ne jų pažeidimo pasekmės. Žr. 2003 m. spalio 21 d. Sprendimą Van Calster ir kt (C-261/01 ir 262/01, Rink. p. I-12249).
m. kovo 13 d. Sprendimo Test Claimants in the Thin Cap Group Litigation (C-524/04, Rink. p. I-2107) 98–100 punktai.
Pažymėtina, kad iki 2000 m., kai buvo priimtos ICTA 403 straipsnio 3A ir 3B dalys, galiojo nuostata, pagal kurią „bendrovė“ reiškė tik Jungtinės Karalystės bendrovę. Žr. 1970 m. ICTA 258 straipsnio 7 dalį (cituojama Sprendimo ICI 6 punkte). 	
Prašymas priimti prejudicinį sprendimą — Laisvės, saugumo ir teisingumo erdvė — Direktyva 2004/83/EB — Būtiniausi pabėgėlio statuso ar papildomos apsaugos statuso suteikimo reikalavimai — 4 straipsnis — Faktų ir aplinkybių įvertinimas — Vertinimo tvarka — Tam tikrų įrodymų pripažinimas — Kompetentingų nacionalinės valdžios institucijų įgaliojimų apimtis — Baimė būti persekiojamam dėl seksualinės orientacijos — Skirtumai tarp apribojimų, susijusių su pareiškimų ir dokumentų ar kitų įrodymų dėl nurodytos prieglobsčio prašytojo seksualinės orientacijos tikrinimais, ir apribojimų, kurie taikomi tikrinant tokius su kitomis persekiojimo priežastimis susijusius įrodymus — Direktyva 2005/85/EB — Būtiniausi pabėgėlio statuso suteikimo ir panaikinimo tvarkos reikalavimai valstybėse narėse — 13 straipsnis — Asmeninio pokalbio reikalavimai — Europos Sąjungos pagrindinių teisių chartija — 1 straipsnis — Žmogaus orumas — 7 straipsnis — Teisė į privatų ir šeimos gyvenimą“
Sujungtose bylose C‑148/13–C‑150/13
dėl 2013 m. kovo 20 d.Raad van State (Nyderlandai) sprendimais, kuriuos Teisingumo Teismas gavo 2013 m. kovo 25 d., pagal SESV 267 straipsnį pateiktų prašymų priimti prejudicinį sprendimą bylose
A (C‑148/13),
B (C‑149/13),
C (C‑150/13)
prieš
Staatssecretaris van Veiligheid en Justitie,
dalyvaujant
United Nations High Commissioner for Refugees (UNHCR),
TEISINGUMO TEISMAS (didžioji kolegija),
kurį sudaro pirmininkas V. Skouris, pirmininko pavaduotojas K. Lenaerts, kolegijų pirmininkai A. Tizzano, L. Bay Larsen (pranešėjas), T. von Danwitz, A. Ó Caoimh ir J.‑C. Bonichot, teisėjai A. Borg Barthet, J. Malenovský, E. Levits, E. Jarašiūnas, C. G. Fernlund ir J. L. da Cruz Vilaça,
generalinė advokatė E. Sharpston,
posėdžio sekretorė M. Ferreira, vyriausioji administratorė,
atsižvelgęs į rašytinę proceso dalį ir įvykus 2014 m. vasario 25 d. posėdžiui,
išnagrinėjęs pastabas, pateiktas:
—
A, atstovaujamo advocaat N. C. Blomjous,
—
B, atstovaujamo advocaat C. Chen,
—
United Nations High Commissioner for Refugees (UNHCR), atstovaujamo P. Moreau, padedamos QC M.‑E. Demetriou,
—
Nyderlandų vyriausybės, atstovaujamos C. Schillemans, M. Bulterman ir B. Koopman,
—
Belgijos vyriausybės, atstovaujamos M. Jacobs ir C. Pochet,
—
Čekijos vyriausybės, atstovaujamos M. Smolek ir J. Vláčil,
—
Vokietijos vyriausybės, atstovaujamos T. Henze ir A. Wiedmann,
—
Graikijos vyriausybės, atstovaujamos M. Michelogiannaki,
—
Prancūzijos vyriausybės, atstovaujamos D. Colas ir S. Menez,
—
Europos Komisijos, atstovaujamos M. Condou‑Durande ir R. Troosters,
susipažinęs su 2014 m. liepos 17 d. posėdyje pateikta generalinės advokatės išvada,
priima šį
Sprendimą
Prašymai priimti prejudicinį sprendimą pateikti dėl 2004 m. balandžio 29 d. Tarybos direktyvos 2004/83/EB dėl trečiųjų šalių piliečių ar asmenų be pilietybės priskyrimo pabėgėliams ar asmenims, kuriems reikalinga tarptautinė apsauga, jų statuso ir suteikiamos apsaugos pobūdžio būtiniausių standartų (OL L 304, p. 12; 2004 m. specialusis leidimas lietuvių k., 19 sk., 7 t., p. 96, ir klaidų ištaisymas OL L 204, 2005, p. 24, ir OL L 278, 2011, p. 13) 4 straipsnio ir Europos Sąjungos pagrindinių teisių chartijos (toliau – Chartija) 3 ir 7 straipsnių išaiškinimo.
Šie prašymai pateikti nagrinėjant A, B ir C, trečiųjų šalių piliečių, ginčus su Staatssecretaris van Veiligheid en Justitie (saugumo ir teisingumo reikalų valstybės sekretorius, toliau – Staatssecretaris) dėl šių piliečių prašymų gauti leidimą laikinai gyventi (suteikti prieglobstį) Nyderlanduose atmetimo.
Teisinis pagrindas
Tarptautinė teisė
Pagal 1951 m. liepos 28 d. Ženevoje pasirašytos ir 1954 m. balandžio 22 d. įsigaliojusios Konvencijos dėl pabėgėlių statuso (Jungtinių Tautų sutarčių rinkinys, 189 t., p. 150, Nr. 2545, 1954; toliau – Ženevos konvencija), papildytos 1967 m. sausio 31 d. Niujorke pasirašytu Protokolu dėl pabėgėlių statuso, kuris įsigaliojo 1967 m. spalio 4 d., 1 straipsnio A skirsnio 2 punkto pirmą pastraipą sąvoka „pabėgėlis“ taikoma asmeniui, kuris „dėl visiškai pagrįstos baimės būti persekiojama[s] dėl rasės, religijos, pilietybės, priklausymo tam tikrai socialinei grupei ar politinių įsitikinimų yra už šalies, kurios pilietis jis yra, ribų ir negali arba bijo naudotis tos šalies gynyba; arba neturėdamas atitinkamos pilietybės ir būdamas už šalies, kurioje anksčiau buvo jo nuolatinė gyvenamoji vieta, ribų dėl tokių įvykių negali ar bijo į ją grįžti“.
Sąjungos teisė
Direktyva 2004/83
Pagal Direktyvos 2004/83 3 konstatuojamąją dalį Ženevos konvencija sudaro tarptautinio teisinio pabėgėlių apsaugos režimo pagrindą.
Šios direktyvos 10 konstatuojamojoje dalyje nustatyta:
Ši direktyva gerbia pagrindines teises ir laikosi principų, patvirtintų visų pirma [Chartijoje]. Visu pirma ši direktyva siekia užtikrinti visišką pagarbą žmogaus orumui ir prieglobsčio prašytojų bei juos lydinčių šeimos narių teisę į prieglobstį.“
Tos pačios direktyvos 16 konstatuojamojoje dalyje nurodyta, kad turėtų būti nustatyti būtiniausi pabėgėlio statuso apibrėžimo ir turinio standartai, padėsiantys valstybių narių kompetentingoms institucijoms taikyti Ženevos konvenciją.
Pagal Direktyvos 2004/83 17 konstatuojamąją dalį būtina įvesti bendrus prieglobsčio prašytojų pripažinimo pabėgėliais pagal Ženevos konvencijos 1 straipsnį kriterijus.
Tos pačios direktyvos 2 straipsnyje numatyta, kad šioje direktyvoje:
pabėgėlis“ – trečiosios šalies pilietis, kuris dėl pagrįstos persekiojimo dėl rasės, religijos, tautybės, politinių pažiūrų ar priklausymo tam tikrai socialinei grupei baimės yra ne savo pilietybės šalyje ir negali arba dėl tokios baimės nepageidauja atsiduoti tos šalies globai
“
Direktyvos 2004/83 II skyriuje „Tarptautinės apsaugos prašymų įvertinimas“ esančiame 4 straipsnyje apibrėžtos faktų ir aplinkybių įvertinimo sąlygos ir nurodyta:
Valstybės narės gali laikyti prašytojo pareiga kuo greičiau pateikti visą informaciją pareiškimui [prašymui] dėl tarptautinės apsaugos pagrįsti. Valstybės narės pareiga – bendradarbiaujant su prašytoju įvertinti atitinkamą su prašymu susijusią informaciją.
Šio straipsnio 1 dalyje minima informacija – tai prašytojo pareiškimai ir visa jo turima dokumentacija, susijusi su jo amžiumi, biografijos faktais, įskaitant sietinus giminaičius, tapatybe, pilietybe (‑ėmis), ankstesne (‑ėmis) gyvenamąja (‑osiomis) šalimi (‑is) ir vieta (‑omis), ankstesniais prieglobsčio prašymais, kelionės maršrutais, tapatybės bei kelionės dokumentais ir tarptautinės apsaugos prašymo priežastimis.
Tarptautinės apsaugos prašymas įvertinamas individualiai ir atsižvelgiant į:
visus įvertintinus faktus, susijusius su kilmės šalimi sprendimo priėmimo dėl prašymo metu, įskaitant kilmės šalies įstatymus ir taisykles bei jų taikymo būdą;
atitinkamus prašytojo pateiktus pareiškimus ir dokumentaciją, įskaitant informaciją apie tai, ar prašytojas buvo ar gali būti persekiojamas ar gresia smurto veiksmai [rimti pažeidimai];
prašytojo asmeninę padėtį ir aplinkybes, įskaitant tokius veiksnius kaip biografijos faktai, lytis ir amžius, kad pagal asmenines prašytojo aplinkybes būtų įvertinta, ar prieš jį arba ją vykdyti ar galimi veiksmai galėtų būti persekiojimas arba būtų susiję su smurtu [rimtais pažeidimais];
tai, ar prašytojo veikla išvykus iš kilmės šalies buvo nukreipta siekiant vienintelio arba pagrindinio tikslo – sudaryti reikiamas sąlygas prašyti tarptautinės apsaugos, kad būtų įvertinta, ar dėl šios veiklos į tą šalį grįžęs prašytojas būtų persekiojamas ar jam arba jai grėstų smurto veiksmai;
tai, ar galima pagrįstai tikėtis, kad prašytojas galėtų pasinaudoti kitos šalies apsauga, kurioje jis galėtų gauti pilietybę.
Kai valstybės narės taiko principą, pagal kurį prašytojo pareiga yra pagrįsti tarptautinės apsaugos prašymą, ir kai prašytojo pareiškimo faktai nepagrįsti dokumentais ar kitais įrodymais, tokių faktų nebūtina patvirtinti, jei:
prašytojas sąžiningai stengėsi pagrįsti savo prašymą;
pateikta visa prašytojo turima informacija ir tinkamas paaiškinimas dėl kitos svarbios informacijos nepateikimo;
prašytojo pareiškimai yra nuoseklūs bei patikimi ir neprieštarauja turimai konkrečiai ir bendrai informacijai, susijusiai su prašytojo atveju;
prašytojas paprašė tarptautinės apsaugos anksčiausiu įmanomu laiku, nebent jis arba ji gali nurodyti tinkamą priežastį, dėl ko to nepadarė, ir
yra nustatyta, kad prašytojas yra patikimas.“
Direktyvos 2004/83 10 straipsnyje „Persekiojimo priežastys“ numatyta:
Valstybės narės, vertindamos persekiojimo priežastis, atsižvelgia į šiuos faktorius:
grupe laikoma tam tikra socialinė grupė, kurioje visų pirma:
—
tos grupės nariai turi tas pačias prigimtines savybes ar bendrą istoriją, kurios negalima pakeisti arba turi tas pačias savybes ar įsitikinimus, kurie yra tokie svarbūs to asmens tapatumui ar sąžinei, kad jis negali būti verčiamas jų atsisakyti, ir
—
ta grupė turi individualų tapatumą atitinkamoje šalyje, nes aplinkinės visuomenės suvokiama kaip skirtinga.
Atsižvelgiant į aplinkybes kilmės šalyje, tam tikrai socialinei grupei gali priklausyti grupė, susidariusi dėl būdingos seksualinės orientacijos. Seksualinė orientacija nėra veiksmai, kurie pagal valstybių narių įstatymus būtų laikomi nusikaltimu.
“
Direktyva 2005/85/EB
m. gruodžio 1 d. Tarybos direktyvos 2005/85/EB, nustatančios būtiniausius reikalavimus dėl pabėgėlio statuso suteikimo ir panaikinimo tvarkos valstybėse narėse (OL L 326, p. 13, ir klaidų ištaisymas OL L 236, 2006, p. 36), 8 konstatuojamojoje dalyje pažymėta, kad šioje direktyvoje gerbiamos pagrindinės teisės ir laikomasi principų, kurie pirmiausia yra pripažinti Chartijoje.
Direktyvos 2005/85 13 straipsnio, kuriame nurodyti asmeninio pokalbio reikalavimai, 3 dalyje nustatyta:
Valstybės narės imasi atitinkamų veiksmų, užtikrinančių, kad asmeniniai pokalbiai vyktų tokiomis sąlygomis, kurios leistų prašytojams išsamiai išdėstyti savo prašymų priežastis. Šiuo tikslu valstybės narės:
užtikrina, kad pokalbį vedantis asmuo būtų pakankamai kompetentingas, kad kiek įmanoma atsižvelgtų į prašytojo asmenines ar bendrąsias aplinkybes, įskaitant prašytojo kultūrinę kilmę ar pažeidžiamumą
“
Nyderlandų teisė
Reikšmingos nacionalinės taisyklės išdėstytos 2000 m. Įstatymo dėl užsieniečių (Vreemdelingenwet 2000) 31 straipsnyje, 2000 m. Dekreto dėl užsieniečių (Vreemdelingenbesluit 2000) 3.111 straipsnyje ir 2000 m. Nutarimo dėl užsieniečių (Voorschrift Vreemdelingen 2000) 3.35 straipsnyje.
Šios nuostatos patikslintos 2000 m. Aplinkraščio dėl užsieniečių (Vreemdelingencirculaire 2000) C2/2.1, C2/2.1.1 ir C14/2.1–C14/2.4 punktuose.
Pagal 2000 m. Įstatymo dėl užsieniečių 31 straipsnio 1 dalį, nagrinėjamą kartu su 2000 m. Dekreto dėl užsieniečių 3.111 straipsniu, prieglobsčio prašytojui tenka pareiga įrodyti motyvų, kuriais remiantis prašoma suteikti leidimą laikinai gyventi šalyje (suteikti prieglobstį), patikimumą, ir šis prašytojas savo iniciatyva turi pateikti visą svarbią informaciją, kad valdžios institucija galėtų priimti sprendimą dėl jo prašymo. Staatssecretaris įvertina, ar išduoti tokį leidimą yra teisiškai pagrįsta.
Pagal 2000 m. Dekreto dėl užsieniečių 3.111 straipsnio 1 dalį, kai prieglobsčio prašytojas prašo išduoti 2000 m. Įstatymo dėl užsieniečių 28 straipsnyje nurodytą leidimą gyventi šalyje, jis pateikia visą informaciją, įskaitant svarbius dokumentus, kuriais remdamasis Staatssecretaris, bendradarbiaudamas su prieglobsčio prašytoju, gali įvertinti, ar yra teisinis pagrindas šiam leidimui išduoti.
Pagal 2000 m. Aplinkraščio dėl užsieniečių C14/2.1 punktą prieglobsčio prašytojo pareiškimų patikimumas vertinamas pagal jo pateiktus faktus ir aplinkybes. Faktinės aplinkybės yra duomenys, susiję su atitinkamo prieglobsčio prašytojo asmeniu, be kita ko, su seksualine orientacija.
Remiantis šio aplinkraščio C14/2.2 punktu prieglobsčio prašytojas privalo sakyti tiesą ir visapusiškai bendradarbiauti, kad kuo išsamiau būtų nustatyti visi faktai. Jis kuo greičiau privalo informuoti imigracijos ir natūralizacijos tarnybą apie visus nagrinėjant jo prašymą svarbius įvykius ir faktines aplinkybes.
Pagal minėto aplinkraščio C14/2.3 punktą neatmetama galimybė, kad nepatikima prieglobsčio prašytojo pareiškimų dalis taip pat gali turėti įtakos likusios jo pareiškimų dalies patikimumui.
To paties aplinkraščio C14/2.4 punkte nustatyta, kad iš principo pakanka, jog prieglobsčio prašytojas įrodytų, kad jo pareiškimai tikėtini. Šiuo klausimu tikimasi, kad jis pateiks jo prašymą pagrindžiančius dokumentus. Tačiau, siekiant įvertinti atitinkamo prieglobsčio prašytojo pateiktų jo prašymą pagrindžiančių pareiškimų patikimumą, nėra svarbu, ar ir kiek tai gali būti įrodyta. Iš tiesų, daugeliu atvejų buvo nustatyta, kad prieglobsčio prašytojai negali įrodyti savo pareiškimų ir kad būtų nepagrįsta iš jų reikalauti įtikinamų įrodymų, patvirtinančių jų pasakojimą.
Staatssecretaris gali laikyti pareiškimus patikimais pagal 2000 m. Nutarimo dėl užsieniečių 3.35 straipsnio 3 dalį, todėl nereikalauti patvirtinimo, jeigu buvo nustatyta, jog prašytojas apskritai yra patikimas.
Pagrindinės bylos ir prejudicinis klausimas
A, B ir C, trečiųjų šalių piliečiai, kiekvienas pateikė prašymą išduoti leidimą laikinai gyventi (suteikti prieglobstį) Nyderlanduose. Grįsdami savo prašymus, jie teigė, kad bijo būti persekiojami savo kilmės šalyse, pirmiausia dėl savo homoseksualumo.
Pirmąjį A pateiktą prašymą suteikti prieglobstį Staatssecretaris atmetė kaip neįtikinamą.
A neginčijo šio sprendimo dėl atsisakymo patenkinti pirmąjį prašymą ir pateikė antrąjį prašymą suteikti prieglobstį, kuriame nurodė, jog yra pasirengęs būti „ištirtas“, kad įrodytų savo homoseksualumą, arba atlikti lytinį aktą, kad įrodytų savo nurodytos seksualinės orientacijos tikrumą.
m. liepos 12 d. sprendimu Staatssecretaris atmetė antrąjį A prašymą dėl to, kad A nurodomos seksualinės orientacijos įtikimumas vis dar nebuvo nustatytas. Staatssecretaris nusprendė, kad negalima remtis vien prieglobsčio prašytojo nurodyta seksualine orientacija neįvertinus jos įtikimumo.
m. rugpjūčio 1 d. sprendimu Staatssecretaris atmetė B prašymą motyvuodamas tuo, kad pareiškimai apie jo homoseksualumą buvo neapibrėžti, paviršutiniški ir neįtikinami. Be to, Staatssecretaris teigimu, dėl to, kad B kilęs iš šalies, kur homoseksualumas nepripažįstamas, šis pirmiausia turėtų galėti pateikti daugiau informacijos apie savo jausmus ir vidinius išgyvenimus, susijusius su seksualine orientacija.
C pateikė pirmąjį prašymą suteikti prieglobstį dėl kitų priežasčių nei dėl homoseksualumo vykdomas persekiojimas, Staatssecretaris šį prašymą atmetė.
C neginčijo šio pirmojo sprendimo ir pateikė antrąjį prašymą suteikti prieglobstį, grindžiamą šį kartą baime būti persekiojamam savo šalyje dėl homoseksualumo. Šiame antrame prašyme C tvirtino, kad tik išvykęs iš savo kilmės šalies pats sugebėjo pripažinti savo homoseksualų potraukį. Grįsdamas savo prašymą, C taip pat pateikė už šio prašymo nagrinėjimą atsakingoms valdžios institucijoms vaizdo įrašą, kuriame vaizduojamas intymus aktas su tos pačios lyties asmeniu.
m. spalio 8 d. sprendimu Staatssecretaris atmetė C prašymą suteikti prieglobstį motyvuodamas tuo, kad pastarojo teiginiai apie homoseksualumą nebuvo įtikinami. Staatssecretaris manė, kad C turėjo pranešti apie savo nurodytą seksualinę orientaciją pateikdamas pirmąjį prašymą suteikti prieglobstį, kad jis aiškiai nepaaiškino, kaip sužinojo apie savo homoseksualumą, ir negalėjo atsakyti į klausimus, susijusius su Nyderlandų organizacijomis, ginančiomis homoseksualų teises.
Atmetus A, B ir C prašymus dėl leidimo laikinai gyventi šalyje (suteikti prieglobstį), šie asmenys šiuos sprendimus atmesti prašymus apskundė Rechtbank ’s-Gravenhage.
m. rugsėjo 9 d. ir 2012 m. spalio 30 d. sprendimais Rechtbank ’s-Gravenhage atmetė atitinkamai A ir C skundus kaip nepagrįstus. Tas teismas nusprendė, kad, viena vertus, A ir C atitinkamais skundais turėjo ginčyti Staatssecretaris priimtus pirmuosius sprendimus atmesti ir, kita vertus, vykstant antrai procedūrai dėl prieglobsčio prašymo jie neįrodė, jog pareiškimai apie jų nurodytą homoseksualumą yra patikimi.
m. rugpjūčio 23 d. sprendimu taip pat buvo atmestas B skundas dėl Staatssecretaris sprendimo atmesti prašymą. Rechtbank ’s-Gravenhage konstatavo, kad Staatssecretaris pagrįstai nusprendė, jog B pareiškimai apie jo homoseksualumą nėra patikimi.
Minėtus sprendimus A, B, ir C apskundė apeliacine tvarka Raad van State (Valstybės taryba).
Vykstant šiems apeliaciniams procesams A, B ir C pirmiausia nurodė, kad dėl to, jog nebuvo galimybės objektyviai nustatyti prieglobsčio prašytojų seksualinės orientacijos, už prieglobsčio prašymų nagrinėjimą atsakingos valdžios institucijos savo sprendimus turėjo grįsti vien šių prašytojų pareiškimais apie jų nurodytą orientaciją.
Tačiau, pareiškėjų pagrindinėse bylose teigimu, vertindamos prieglobsčio prašytojo pareiškimų patikimumą, minėtos valdžios institucijos pateikia klausimų dėl tokios nurodytos orientacijos, kuriais žeminamas prašytojo orumas ir pažeidžiama jo teisė į privataus gyvenimo gerbimą ir kuriais, beje, neatsižvelgiama į tai, kad per apklausas šis prašytojas gali jaustis nejaukiai, ar į kultūrines kliūtis, kurios trukdo laisvai kalbėti apie tokią orientaciją. Be to, dėl to, kad Staatssecretaris laiko prieglobsčio prašytojų pasakojimus neįtikinamais, nereikėtų daryti tos pačios išvados dėl pačios seksualinės orientacijos įtikimumo.
Staatssecretaris pažymėjo, kad nei iš Direktyvos 2004/83, nei iš Chartijos nematyti, jog remiantis tik prieglobsčio prašytojų tvirtinimu reikia spręsti apie jų nurodytą seksualinę orientaciją. Vis dėlto reikėtų patikrinti ne tai, ar prieglobsčio prašytojai iš tikrųjų yra tokios orientacijos, kaip jie patys nurodo, o veikiau tai, ar jie įrodė, jog priklauso tam tikrai socialinei grupei, kaip tai apibrėžta Direktyvos 2004/83 10 straipsnio 1 dalies d punkte, arba tai, kad galimo persekiojimo dalyviai juos laikė tokiais asmenimis, kaip tai suprantama pagal šios direktyvos 10 straipsnio 2 dalį.
Be to, Staatsecretaris teigimu, prieglobsčio prašytojai tik retais atvejais gali įrodyti savo homoseksualumą kitaip nei savo pačių pareiškimais, todėl, kai šie pareiškimai yra pripažinti nuosekliais ir tikėtinais ir kai galėjo būti nustatyta, jog apskritai prieglobsčio prašytojas yra patikimas, abejotinos aplinkybės turi būti aiškinamos šių prašytojų naudai.
Staatssecretaris manymu, patikrinimas, kurį reikia atlikti dėl prieglobsčio prašytojų seksualinės orientacijos įtikimumo, nesiskiria nuo kitomis persekiojimo priežastimis grindžiamo patikrinimo. Tačiau ši valdžios institucija turi atsižvelgti į konkrečias problemas, kurios galėtų būti susijusios su pareiškimais apie seksualinę orientaciją. Pirmiausia prieglobsčio prašytojų apklausas vykdantiems darbuotojams rekomenduojama nepateikti tiesioginių klausimų apie tai, ką šie prieglobsčio prašytojai išgyvena būdami tokios seksualinės orientacijos. Be to, neturėtų būti teikiama jokios reikšmės prieglobsčio prašytojų intymių aktų vaizdo įrašams, kurie pateikti kaip įrodymai, nes jie įrodo tik pačių lytinių aktų praktiką, o ne nurodytos seksualinės orientacijos tikrumą.
Raad van State pažymi, kad nei pagal Direktyvos 2004/83 4 straipsnį, nei pagal Chartijoje įtvirtintas nuostatas Staatssecretaris neprivalo nurodytos prieglobsčio prašytojų seksualinės orientacijos laikyti nustatyta, remdamasis tik jų pačių pareiškimais. Be to, minėto teismo teigimu, prieglobsčio prašytojų seksualinės orientacijos tikrinimas nesiskiria nuo tikrinimo, atliekamo dėl kitų persekiojimo priežasčių.
Vis dėlto Raad van State kelia klausimą dėl galimų apribojimų, kylančių iš Direktyvos 2004/83 4 straipsnio ir Chartijos 3 ir 7 straipsnių nuostatų, dėl prieglobsčio prašytojų seksualinės orientacijos tikrinimo.
Prašymą priimti prejudicinį sprendimą pateikęs teismas mano, kad prieglobsčio prašytojui pateikiami klausimai gali tam tikru požiūriu pažeisti minėtomis Chartijos nuostatomis garantuojamas teises.
To teismo nuomone, nepaisant atitinkamos valstybės narės metodų, taikomų siekiant patikrinti nurodytos seksualinės orientacijos tikrumą, negalima atmesti rizikos, kad gali būti pažeistos prieglobsčio prašytojų pagrindinės teisės, kaip antai garantuojamas Chartijos 3 ir 7 straipsniuose.
Šiomis aplinkybėmis Raad van State nusprendė sustabdyti bylos nagrinėjimą ir pateikti Teisingumo Teismui tokį bylose C‑148/13–C‑150/13 vienodai suformuluotą prejudicinį klausimą:
Kokie apribojimai nustatyti pagal [Direktyvos 2004/83] 4 straipsnį ir [Chartiją], būtent jos 3 ir 7 straipsnius, apibrėžiant būdą, kaip reikia tikrinti nurodomos seksualinės orientacijos įtikimumą; ar šie apribojimai skiriasi nuo tų, kurie taikomi siekiant įvertinti kitų persekiojimo priežasčių patikimumą, ir, jei taip, kiek?“
m. balandžio 19 d. sprendimu Teisingumo Teismas sujungė bylas C‑148/13–C‑150/13, kad būtų bendrai vykdoma rašytinė ir žodinė proceso dalys ir priimtas galutinis sprendimas.
Dėl prejudicinio klausimo
Pirminės pastabos
Iš Direktyvos 2004/83 3, 16 ir 17 konstatuojamųjų dalių matyti, kad Ženevos konvencija sudaro tarptautinio teisinio pabėgėlių apsaugos režimo pagrindą ir kad šios direktyvos nuostatos dėl pabėgėlių statuso suteikimo sąlygų ir dėl jo turinio buvo priimtos siekiant padėti valstybių narių kompetentingoms institucijoms taikyti šią konvenciją remiantis bendromis sąvokomis ir kriterijais (Sprendimo N., C‑604/12, EU:C:2014:302, 27 punktas).
Todėl Direktyvos 2004/83 nuostatos turi būti aiškinamos atsižvelgiant į bendrą jos sistemą ir tikslą, laikantis Ženevos konvencijos ir kitų reikšmingų sutarčių, nurodytų SESV 78 straipsnio 1 dalyje. Kaip matyti iš šios direktyvos 10 konstatuojamosios dalies, taip aiškinant taip pat turi būti atsižvelgiama į Chartijoje pripažintas teises (Sprendimo X ir kt., C‑199/12–C‑201/12, EU:C:2013:720, 40 punktas).
Be to, reikia priminti, kad Direktyvoje 2004/83 neįtvirtintos taikytinos tarptautinės apsaugos prašymo nagrinėjimo procedūrinės taisyklės, taigi neapibrėžiamos ir procedūrinės garantijos, kurios turi būti suteikiamos prieglobsčio prašytojui. Būtiniausi prašymų nagrinėjimo procedūriniai reikalavimai ir konkrečios prieglobsčio prašytojų teisės nustatyti Direktyvoje 2005/85, į kurią reikia atsižvelgti nagrinėjant pagrindines bylas.
Dėl prejudicinio klausimo
Savo klausimu prašymą priimti prejudicinį sprendimą pateikęs teismas iš esmės siekia išsiaiškinti, ar Direktyvos 2004/83 4 straipsnis, nagrinėjamas atsižvelgiant į Chartijos nuostatas, turi būti aiškinamas taip, kad juo kompetentingos nacionalinės valdžios institucijos, kurių veiklai taikoma teisminė kontrolė, įpareigojamos nustatyti tam tikrus apribojimus, kai vertinami su prieglobsčio prašytojo, kurio prašymas pagrįstas baime būti persekiojamam dėl seksualinės orientacijos, nurodyta seksualine orientacija susiję faktai ir aplinkybės.
Priešingai, nei teigia pareiškėjai pagrindinėse bylose, t. y. kad kompetentingos valdžios institucijos, atsakingos už prieglobsčio prašymo, grindžiamo prieglobsčio prašytojo baime būti persekiojamam dėl seksualinės orientacijos, nagrinėjimą, turėtų šio prieglobsčio prašytojo nurodytą orientaciją laikyti tik šio prašytojo pareiškimais įrodytu faktu, šiuo klausimu reikia pažymėti, kad tokie pareiškimai, atsižvelgiant į ypatingas aplinkybes, kuriomis pateikiami prašymai suteikti prieglobstį, gali būti laikomi tik atspirties tašku atliekant Direktyvos 2004/83 4 straipsnyje numatytą faktų ir aplinkybių vertinimą.
Iš tikrųjų iš šios direktyvos 4 straipsnio 1 dalies formuluotės matyti, kad valstybės narės gali laikyti prašytojo pareiga kuo greičiau pateikti visą informaciją savo prašymui dėl tarptautinės apsaugos pagrįsti, o valstybės narės pareiga – bendradarbiaujant su prašytoju įvertinti atitinkamą su šiuo prašymu susijusią informaciją.
Be to, kaip matyti iš Direktyvos 2004/83 4 straipsnio 5 dalies, kai šios nuostatos a ir e punktuose išvardytos sąlygos neįvykdomos, prieglobsčio prašytojų pareiškimus dėl jų nurodytos seksualinės orientacijos gali reikėti patvirtinti.
Darytina išvada, kad, nors prieglobsčio prašytojas privalo nurodyti šią orientaciją, kuri yra jo privataus gyvenimo dalis, persekiojimo dėl šios orientacijos baime pagrįstiems prašymams suteikti pabėgėlio statusą, kaip ir visiems prašymams, pagrįstiems kitomis persekiojimo priežastimis, gali būti taikoma tos pačios direktyvos 4 straipsnyje numatyta vertinimo tvarka.
Tačiau procedūros, kurias kompetentingos valdžios institucijos taiko vertindamos pareiškimus ir dokumentus ar kitus įrodymus, pateiktus tokiems prašymams pagrįsti, turi atitikti direktyvų 2004/83 ir 2005/85 nuostatas ir, kaip matyti atitinkamai iš šių direktyvų 10 ir 8 konstatuojamųjų dalių, Chartija garantuojamas pagrindines teises, kaip antai teisę į pagarbą žmogaus orumui, užtikrintą pagal Chartijos 1 straipsnį, ir teisę į privataus ir šeimos gyvenimo gerbimą, garantuojamą pagal šios Chartijos 7 straipsnį.
Nors Direktyvos 2004/83 4 straipsnio nuostatos taikytinos visiems prašymams dėl tarptautinės apsaugos, nesvarbu, kokios persekiojimo priežastys nurodytos siekiant pagrįsti šiuos prašymus, vis dėlto pažymėtina, kad kompetentingos valdžios institucijos privalo taikyti procedūras, nustatytas pareiškimams ir dokumentams ar kitiems įrodymais įvertinti, atsižvelgdamos į kiekvienos prieglobsčio prašymo kategorijos ypatumus ir paisydamos Chartija užtikrinamų teisių.
Kalbant apie Direktyvos 2004/83 4 straipsnyje numatytą faktų ir aplinkybių įvertinimą, pažymėtina, kad šis „įvertinimas“ vyksta, kaip buvo nuspręsta Sprendimo M. (EU:C:2012:744) 64 punkte, dviem skirtingais etapais. Pirmasis etapas susijęs su faktinių aplinkybių, kurios gali būti prašymą pagrindžiantys įrodymai, nustatymu, o antrasis etapas – su šių įrodymų teisiniu įvertinimu, t. y. sprendimo dėl klausimo, ar, atsižvelgiant į nagrinėjamo atvejo aplinkybes, yra įvykdyti Direktyvos 2004/83 9 ir 10 arba 15 straipsniuose numatyti materialūs reikalavimai suteikti tarptautinę apsaugą, priėmimu.
Nors šiame pirmajame etape, kuriame prašymą priimti prejudicinį sprendimą pateikęs teismas tiksliai suformuluoja klausimus kiekvienoje pagrindinėje byloje, valstybės narės gali manyti, kad pagal minėtos direktyvos 4 straipsnio 1 dalį paprastai prašytojas privalo pateikti visą jo prašymui pagrįsti būtiną informaciją, nes jis geriausiai gali pateikti informacijos, leidžiančios nustatyti jo seksualinę orientaciją, atitinkama valstybė narė privalo bendradarbiauti su prašytoju nustatant atitinkamą su šiuo prašymu susijusią informaciją (šiuo klausimu žr. Sprendimo M., EU:C:2012:744, 65 punktą).
Šiuo klausimu būtina pažymėti, kad pagal Direktyvos 2004/83 4 straipsnio 3 dalies c punktą šis įvertinimas turi būti atliekamas individualiai ir atsižvelgiant į prašytojo asmeninę padėtį ir aplinkybes, įskaitant tokius veiksnius kaip biografijos faktai, lytis ir amžius, kad pagal asmenines prašytojo aplinkybes būtų įvertinta, ar prieš jį ar ją vykdyti ar galimi veiksmai galėtų būti persekiojimas arba jie būtų susiję su smurtu.
Be to, kaip priminta šio sprendimo 51 punkte, kompetentingoms valdžios institucijoms atliekant tikrinimus pagal šios direktyvos 4 straipsnį, kai tam tikri prašytojo pareiškimo faktai nėra pagrįsti dokumentais ar kitais įrodymais, tokių faktų nebūtina patvirtinti, jei įvykdytos visos tos pačios direktyvos 4 straipsnio 5 dalies a–e punktuose nustatytos sąlygos.
Dėl pareiškimų ir dokumentų ar kitų įrodymų vertinimo tvarkos kiekvienoje pagrindinėje byloje pažymėtina, kad, siekiant pateikti naudingą atsakymą prašymą priimti prejudicinį sprendimą pateikusiam teismui, būtina apriboti šią analizę ir nustatyti, ar direktyvų 2004/83 ir 2005/85 nuostatas ir Chartijos nuostatas atitinka, pirma, tikrinimai, kuriuos kompetentingos valdžios institucijos atlieka vykdydamos apklausas, kurios visų pirma pagrįstos su homoseksualais susijusiais stereotipais ar prieglobsčio prašytojo seksualine praktika, ir šioms valdžios institucijoms nustatyta galimybė sutikti, jog minėtas prašytojas būtų „ištirtas“ tam, kad įrodytų savo homoseksualumą, ir (arba) leisti jam savanoriškai pateikti savo intymių aktų vaizdo įrašų ir, antra, kompetentingoms valdžios institucijoms suteikta galimybė laikyti prašytoją nepatikimu vien dėl to, kad šis prašytojas savo seksualinės orientacijos, kokios jis teigia esąs, nenurodė pirmą kartą, kai jam buvo suteikta galimybė paaiškinti persekiojimo priežastis.
Pirma, tikrinimai, pagrįsti apklausomis, kuriomis siekiama nustatyti, ar atitinkamas prieglobsčio prašytojas žino homoseksualų interesus ginančias organizacijas ir turi išsamią informaciją apie šias organizacijas, reikštų, kad, kaip teigė pareiškėjas pagrindinėje byloje C‑150/13, minėtos valdžios institucijos pagrindžia savo vertinimus stereotipinėmis sampratomis apie homoseksualų elgesį ir nesiremia kiekvieno prieglobsčio prašytojo konkrečia padėtimi.
Šiuo klausimu reikia priminti, kad pagal Direktyvos 2004/83 4 straipsnio 3 dalies c punktą kompetentingos valdžios institucijos įpareigojamos atlikti vertinimą individualiai ir atsižvelgti į prašytojo asmeninę padėtį, o pagal Direktyvos 2005/85 13 straipsnio 3 dalies a punktą tos pačios valdžios institucijos įpareigojamos vesti pokalbį atsižvelgdamos į asmenines ar bendrąsias su prieglobsčio prašymu susijusias aplinkybes.
Nors su stereotipinėmis sampratomis susijusios apklausos gali kompetentingoms valdžios institucijoms suteikti šiam vertinimui naudingos informacijos, prašymų suteikti pabėgėlio statusą vertinimas, pagrįstas vien su homoseksualais susijusiomis stereotipinėmis sampratomis, vis dėlto neatitinka pirmiau minėtų nuostatų reikalavimų, nes neleidžia toms valdžios institucijoms atsižvelgti į atitinkamo prieglobsčio prašytojo individualią ir asmeninę padėtį.
Todėl vien tai, kad prieglobsčio prašytojas nesugeba atsakyti į tokius klausimus, negali būti pakankamas pagrindas daryti išvadą, kad prašytojas yra nepatikimas, nes toks požiūris prieštarauja Direktyvos 2004/83 4 straipsnio 3 dalies c punkto ir Direktyvos 2005/85 13 straipsnio 3 dalies a punkto reikalavimams.
Antra, nors nacionalinės valdžios institucijos turi teisę, jei reikia, atlikti apklausas, kuriomis siekiama įvertinti faktus ir aplinkybes dėl prieglobsčio prašytojo nurodytos seksualinės orientacijos, apklausos apie šio prašytojo seksualinės praktikos detales prieštarauja Chartijos garantuojamoms pagrindinėms teisėms ir pirmiausia jos 7 straipsnyje įtvirtintai teisei į privataus ir šeimos gyvenimo gerbimą.
Trečia, kalbant apie nacionalinėms valdžios institucijoms suteiktą galimybę sutikti, kad, kaip siūlė kai kurie pareiškėjai pagrindinėse bylose, būtų atlikti homoseksualiniai aktai ir taip šie prašytojai būtų atitinkamai „ištirti“, kad galėtų įrodyti savo homoseksualumą, arba priimti tokius šių prašytojų pateiktus įrodymus, kaip jų intymių aktų vaizdo įrašai, svarbu pažymėti, kad tokia informacija be to, kad ji nebūtinai turi įrodomąją galią, dar galėtų pažeisti žmogaus orumą, kurio gerbimas užtikrinamas pagal Chartijos 1 straipsnį.
Be to, leidimas pateikti arba pripažinti tokio pobūdžio įrodymus turėtų skatinamąjį poveikį kitiems prašytojams, o tai de facto reikštų, jog pastarieji privalo pateikti tokių įrodymų.
Ketvirta, dėl kompetentingų valdžios institucijų galimybės laikyti prašytoją nepatikimu konkrečiai dėl to, kad šis prašytojas savo seksualinės orientacijos, kokios jis pats teigia esąs, nenurodė pirmą kartą, kai jam buvo suteikta galimybė paaiškinti persekiojimo priežastis, reikėtų nurodyti argumentus, kurie pateikiami toliau.
Iš Direktyvos 2004/83 4 straipsnio 1 dalies nuostatų matyti, kad valstybės narės gali laikyti prašytojo pareiga „kuo greičiau“ pateikti visą informaciją, kurios reikia prašymui dėl tarptautinės apsaugos pagrįsti.
Vis dėlto, atsižvelgiant į tai, kad su asmens privačia sritimi ir pirmiausia jo seksualumu susiję klausimai yra opūs, negali būti padaryta išvada apie tokio asmens nepatikimumą vien dėl to, kad šis asmuo, nenorėdamas atskleisti savo gyvenimo intymių aspektų, ne iš karto informavo apie savo homoseksualumą.
Be to, reikia pažymėti, kad Direktyvos 2004/83 4 straipsnio 1 dalyje numatytas reikalavimas „kuo greičiau“ pateikti visą informaciją, kurios reikia prašymui dėl tarptautinės apsaugos pagrįsti, sušvelninamas kompetentingoms valdžios institucijoms nustatytu reikalavimu – pagal Direktyvos 2005/85 13 straipsnio 3 dalies a punktą ir Direktyvos 2004/83 4 straipsnio 3 dalį šios valdžios institucijos privalo vesti pokalbį atsižvelgdamos į asmenines ar bendrąsias su prieglobsčio prašymu susijusias aplinkybes, pirmiausia į prašytojo pažeidžiamumą, ir šį prašymą vertinti individualiai, atkreipdamos dėmesį į kiekvieno prašytojo individualią padėtį ir asmenines aplinkybes.
Taigi laikyti, kad prieglobsčio prašytojas nėra patikimas tik dėl to, kad jis neatskleidė savo seksualinės orientacijos pirmą kartą, kai jam buvo suteikta galimybė paaiškinti persekiojimo priežastis, reikštų nekreipti dėmesio į nurodytą reikalavimą.
Atsižvelgiant į visa tai, kas išdėstyta, į pateiktą klausimą bylose C‑148/13–C‑150/13 reikia atsakyti:
—
Direktyvos 2004/83 4 straipsnio 3 dalies c punktas ir Direktyvos 2005/85 13 straipsnio 3 dalies a punktas turi būti aiškinami taip, kad pagal šias nuostatas draudžiama, jog kompetentingos nacionalinės valdžios institucijos, kurių veiklai taikoma teisminė kontrolė, tikrindamos su prieglobsčio prašytojo (kurio prašymas grindžiamas baime būti persekiojamam dėl seksualinės orientacijos) nurodyta seksualine orientacija susijusius faktus ir aplinkybes, įvertintų šio prašytojo pareiškimus ir dokumentus ar kitus įrodymus, kuriuos jis pateikė savo prašymui pagrįsti, remdamosi apklausomis, pagrįstomis vien su homoseksualais susijusiomis stereotipinėmis sampratomis.
—
Direktyvos 2004/83 4 straipsnis, nagrinėjamas atsižvelgiant į Chartijos 7 straipsnį, turi būti aiškinamas taip, kad pagal jį draudžiama, jog atlikdamos tokį tikrinimą kompetentingos nacionalinės valdžios institucijos vykdytų išsamias apklausas apie prieglobsčio prašytojo seksualinę praktiką.
—
Direktyvos 2004/83 4 straipsnis, nagrinėjamas atsižvelgiant į Chartijos 1 straipsnį, turi būti aiškinamas taip, kad pagal jį draudžiama, jog atlikdamos minėtą tikrinimą nurodytos valdžios institucijos pripažintų tokius įrodymus, kaip atitinkamo prieglobsčio prašytojo homoseksualinių aktų atlikimas, jo sutikimas būti „ištirtam“, kad taip įrodytų savo homoseksualumą, arba net šio prašytojo atliekamų tokių aktų vaizdo įrašai.
—
Direktyvos 2004/83 4 straipsnio 3 dalis ir Direktyvos 2005/85 13 straipsnio 3 dalies a punktas turi būti aiškinami taip, kad pagal šias nuostatas draudžiama, jog per šį patikrinimą kompetentingos nacionalinės valdžios institucijos darytų išvadą, kad atitinkamo prieglobsčio prašytojo pareiškimai nepatikimi vien dėl to, kad šis prašytojas savo seksualinės orientacijos, kokios jis pats teigia esąs, nenurodė pirmą kartą, kai jam buvo suteikta galimybė paaiškinti persekiojimo priežastis.
Dėl bylinėjimosi išlaidų
Kadangi šis procesas pagrindinės bylos šalims yra vienas iš etapų prašymą priimti prejudicinį sprendimą pateikusio teismo nagrinėjamoje byloje, bylinėjimosi išlaidų klausimą turi spręsti šis teismas. Išlaidos, susijusios su pastabų pateikimu Teisingumo Teismui, išskyrus tas, kurias patyrė minėtos šalys, nėra atlygintinos.
Remdamasis šiais motyvais, Teisingumo Teismas (didžioji kolegija) nusprendžia:
m. balandžio 29 d. Tarybos direktyvos 2004/83/EB dėl trečiųjų šalių piliečių ar asmenų be pilietybės priskyrimo pabėgėliams ar asmenims, kuriems reikalinga tarptautinė apsauga, jų statuso ir suteikiamos apsaugos pobūdžio būtiniausių standartų 4 straipsnio 3 dalies c punktas ir 2005 m. gruodžio 1 d. Tarybos direktyvos 2005/85/EB, nustatančios būtiniausius reikalavimus dėl pabėgėlio statuso suteikimo ir panaikinimo tvarkos valstybėse narėse, 13 straipsnio 3 dalies a punktas turi būti aiškinami taip, kad pagal šias nuostatas draudžiama, jog kompetentingos nacionalinės valdžios institucijos, kurių veiklai taikoma teisminė kontrolė, tikrindamos su prieglobsčio prašytojo (kurio prašymas grindžiamas baime būti persekiojamam dėl seksualinės orientacijos) nurodyta seksualine orientacija susijusius faktus ir aplinkybes, įvertintų šio prašytojo pareiškimus ir dokumentus ar kitus įrodymus, pateiktus jo prašymui pagrįsti, remdamosi apklausomis, pagrįstomis vien su homoseksualais susijusiomis stereotipinėmis sampratomis.
Direktyvos 2004/83 4 straipsnis, nagrinėjamas atsižvelgiant į Europos Sąjungos pagrindinių teisų chartijos 7 straipsnį, turi būti aiškinamas taip, kad pagal jį draudžiama, jog atlikdamos tokį tikrinimą kompetentingos nacionalinės valdžios institucijos vykdytų išsamias apklausas apie prieglobsčio prašytojo seksualinę praktiką.
Direktyvos 2004/83 4 straipsnis, nagrinėjamas atsižvelgiant į Europos Sąjungos pagrindinių teisų chartijos 1 straipsnį, turi būti aiškinamas taip, kad pagal jį draudžiama, jog atlikdamos minėtą tikrinimą nurodytos valdžios institucijos pripažintų tokius įrodymus, kaip atitinkamo prieglobsčio prašytojo homoseksualių aktų atlikimas, jo sutikimas būti „ištirtam“, kad įrodytų savo homoseksualumą, arba net šio prašytojo atliekamų tokių aktų vaizdo įrašai.
Direktyvos 2004/83 4 straipsnio 3 dalis ir Direktyvos 2005/85 13 straipsnio 3 dalies a punktas turi būti aiškinami taip, kad pagal šias nuostatas draudžiama, jog per šį patikrinimą kompetentingos nacionalinės valdžios institucijos darytų išvadą, kad atitinkamo prieglobsčio prašytojo pareiškimai nepatikimi vien dėl to, kad šis prašytojas savo seksualinės orientacijos, kokios jis teigia esąs, nenurodė pirmą kartą, kai jam buvo suteikta galimybė paaiškinti persekiojimo priežastis.
