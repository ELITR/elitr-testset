DOMSTOLENS KENDELSE (Tredje Afdeling)
17. januar 2012 (*)
Ophavsret – informationssamfundet – direktiv 2001/29/EF – artikel 5, stk. 1 og 5 – litterære og kunstneriske værker – reproduktion af korte uddrag af litterære værker – avisartikler – midlertidige og flygtige reproduktioner – teknisk proces bestående af en scanning af artiklerne efterfulgt af en konvertering til en tekstfil, en elektronisk bearbejdning af reproduktionen og lagring af en del af denne reproduktion – midlertidige reproduktionshandlinger, som udgør en integrerende og væsentlig del af en sådan teknisk proces – formålet med disse handlinger bestående i en lovlig brug af et værk eller en anden frembringelse – den selvstændige økonomiske værdi af disse handlinger
I sag C-302/10,
angående en anmodning om præjudiciel afgørelse i henhold til artikel 267 TEUF, indgivet af Højesteret (Danmark) ved afgørelse af 16. juni 2010, indgået til Domstolen den 18. juni 2010, i sagen:
Infopaq International A/S
mod
Danske Dagblades Forening, har
DOMSTOLEN (Tredje Afdeling)
sammensat af afdelingsformanden, K. Lenaerts, og dommerne J. Malenovský (refererende dommer), E. Juhász, G. Arestis og T. von Danwitz,
generaladvokat: V. Trstenjak
justitssekretær: A. Calot Escobar,
på grundlag af den skriftlige forhandling,
efter at der er afgivet indlæg af:
Infopaq International A/S ved advokat A. Jensen
Danske Dagblades Forening ved advokat M. Dahl Pedersen
den spanske regering ved N. Díaz Abad, som befuldmægtiget
Europa-Kommissionen ved J. Samnadda og H. Støvlbæk, som befuldmægtigede,
idet Domstolen har til hensigt at træffe afgørelse ved begrundet kendelse i henhold til procesreglementets artikel 104, stk. 3, første afsnit,
afsagt følgende
Kendelse
1 Anmodningen om præjudiciel afgørelse vedrører fortolkningen af artikel 5, stk. 1 og 5, i Europa-Parlamentets og Rådets direktiv 2001/29/EF af 22. maj 2001 om harmonisering af visse aspekter af ophavsret og beslægtede rettigheder i informationssamfundet (EFT L 167, s. 10).
2 Denne anmodning er blevet fremsat inden for rammerne af en retssag mellem Infopaq International A/S (herefter »Infopaq) og Danske Dagblades Forening (herefter »DDF), hvorunder Infopaq har nedlagt påstand om, at det fastslås, at selskabet ikke var forpligtet til at indhente tilladelse fra indehaverne af ophavsrettighederne til udførelse af handlinger, der består i reproduktion af avisartikler ved hjælp af en automatiseret proces omfattende en scanning og en konvertering af disse til en digital fil efterfulgt af en elektronisk bearbejdning af filen.
Retsforskrifter
EU-retten
3 I 4., 9.-11., 21., 22., 31. og 33. betragtning til direktiv 2001/29 er anført følgende:
En harmoniseret retlig ramme for ophavsret og beslægtede rettigheder vil i kraft af den øgede retssikkerhed samtidig med overholdelsen af et højt beskyttelsesniveau for de intellektuelle ejendomsrettigheder medføre betydelige investeringer i kreativ og innovativ virksomhed, herunder i netinfrastruktur
Udgangspunktet for en harmonisering af ophavsret og beslægtede rettigheder bør være et højt beskyttelsesniveau, da sådanne rettigheder er af afgørende betydning for den intellektuelle skabelsesproces.
Hvis ophavsmænd og kunstnere skal kunne fortsætte deres kreative og kunstneriske arbejde, er det nødvendigt, at de modtager et passende vederlag for anvendelsen af deres værker
En effektiv og rigoristisk beskyttelsesordning for ophavsret og beslægtede rettigheder er et af de vigtigste redskaber til at sikre de nødvendige ressourcer til skabelsesprocessen og kulturproduktion i Europa og navnlig garantere skabende og udøvende kunstneres uafhængighed og værdighed.
Dette direktiv definerer de handlinger, der er omfattet af reproduktionsretten hvad angår de forskellige rettighedshavere. Definitionen bør være i overensstemmelse med gældende fællesskabsret. Det er nødvendigt med en bred definition af disse handlinger for at sikre retssikkerhed i det indre marked.
Målsætningen om at yde reel støtte til kulturformidling må ikke virkeliggøres ved at give afkald på en effektiv beskyttelse af rettighederne og at acceptere ulovlig handel med eller kopiering af kunstværker eller piratkopiering.
Det er nødvendigt at bevare en rimelig balance med hensyn til rettigheder og interesser mellem de forskellige kategorier af rettighedshavere og mellem de forskellige kategorier af rettighedshavere og brugere af beskyttede frembringelser.
Med hensyn til eneretten til reproduktion bør der gælde en undtagelse for så vidt angår visse midlertidige reproduktionshandlinger, som er flygtige eller tilfældige og udgør en integrerende og væsentlig del af en teknisk proces, som udelukkende foretages med henblik på at muliggøre enten en mellemmands effektive transmission i et net mellem tredjemænd eller en lovlig anvendelse af et værk eller af andre frembringelser. De pågældende reproduktionshandlinger bør ikke have nogen selvstændig økonomisk værdi. For så vidt som handlingerne opfylder disse betingelser, bør denne undtagelse også dække browsing samt handlinger, der muliggør lagringer i cache-hukommelsen, herunder sådanne, som bidrager til, at transmissionssystemerne fungerer effektivt, forudsat at mellemmanden ikke ændrer informationen og ikke foretager indgreb i den lovlige anvendelse af teknologi, som er almindelig anerkendt og anvendt af industrien, med det formål at skaffe sig data om anvendelsen af informationen. En brug bør anses for lovlig, når den er godkendt af rettighedshaveren, eller når den ikke er undergivet lovmæssige restriktioner.
4 Artikel 1, stk. 1, i direktiv 2001/29 bestemmer:
Dette direktiv vedrører retlig beskyttelse af ophavsret og dermed beslægtede rettigheder inden for rammerne af det indre marked med særligt henblik på informationssamfundet.
5 Direktivets artikel 2, litra a), har følgende ordlyd:
Medlemsstaterne indfører en eneret til at tillade eller forbyde direkte eller indirekte, midlertidig eller permanent reproduktion på en hvilken som helst måde og i en hvilken som helst form, helt eller delvis:
a) for ophavsmænd for så vidt angår deres værker
6 I direktivets artikel 5 er fastsat følgende:
Midlertidige reproduktionshandlinger efter artikel 2, som er flygtige eller tilfældige, som udgør en integrerende og væsentlig del af en teknisk proces, og som udelukkende har til formål at muliggøre
a) en mellemmands transmission i et netværk mellem tredjemænd, eller
b) en lovlig brug
af et værk eller en anden frembringelse, og som ikke har selvstændig økonomisk værdi, er undtaget fra den i artikel 2 nævnte ret til reproduktion.
Medlemsstaterne kan indføre undtagelser fra eller indskrænkninger i de rettigheder, der er nævnt i artikel 2 og 3, i følgende tilfælde:
c) hvis der er tale om gengivelse i pressen, overføring til almenheden eller tilrådighedsstillelse af udgivne artikler om aktuelle økonomiske, politiske eller religiøse emner eller af værker eller andre frembringelser af samme karakter, der er udsendt over radio og tv, når en sådan anvendelse ikke udtrykkeligt er beskyttet og kilden, herunder ophavsmandens navn, anføres, eller hvis der er tale om anvendelse af værker eller andre frembringelser i forbindelse med redegørelse for dagsbegivenheder, og det sker i et omfang, som det informative formål berettiger til, og såfremt kilden med ophavsmandens navn angives, medmindre dette viser sig umuligt
d) hvis der er tale om citater med henblik på formål som kritik eller anmeldelser, forudsat at de vedrører et værk eller en anden frembringelse, som allerede er gjort tilgængelig for almenheden på lovlig vis, kilden med ophavsmandens navn angives, medmindre dette viser sig umuligt, og citaterne er i overensstemmelse med god skik og med hensyn til deres omfang ikke går ud over, hvad det særlige formål berettiger til
Undtagelser og indskrænkninger efter stk. 1, 2, 3 og 4 må kun anvendes i visse specielle tilfælde, der ikke strider mod den normale udnyttelse af værket eller andre frembringelser og ikke indebærer urimelig skade for rettighedshaverens legitime interesser.
Nationale bestemmelser
7 Artikel 2 og artikel 5, stk. 1, i direktiv 2001/29 er blevet gennemført i dansk ret ved § 2 og § 11a, stk. 1, i lov nr. 395 af 14. juni 1995 om ophavsret (Lovtidende 1995 A, s. 1796), som ændret og kodificeret ved bl.a. lov nr. 1051 af 17. december 2002 (Lovtidende 2002 A, s. 7881).
Tvisten i hovedsagen og de præjudicielle spørgsmål
8 Infopaq driver virksomhed med overvågning og analyse af medier i trykt form, der hovedsageligt består i udarbejdelse af resuméer af udvalgte artikler i danske dagblade og forskellige tidsskrifter. Denne udvælgelse foretages ud fra nogle med kunderne aftalte emnekriterier ved hjælp af en såkaldt »datafangstproces. Resuméerne sendes til kunderne med e-mail.
9 DDF er de danske dagblades branchepolitiske organisation, der bl.a. har til opgave at bistå organisationens medlemmer i ophavsretlige spørgsmål.
I 2005 blev DDF bekendt med, at Infopaq i kommercielt øjemed foretog en bearbejdning af avisartikler uden tilladelse fra rettighedshaverne til disse artikler. DDF meddelte herefter Infopaq, at organisationen var af den opfattelse, at det var en forudsætning for bearbejdning af avisartikler efter den omhandlede fremgangsmåde, at der blev indhentet tilladelse.
Datafangstprocessen omfatter følgende fem stadier, der ifølge DDF munder ud i fire handlinger, der har karakter af reproduktion af avisartikler.
For det første registrerer Infopaqs medarbejdere manuelt de relevante publikationer i en elektronisk database.
For det andet scannes disse publikationer, efter at ryggen er skåret af, således at alle sider består af løse ark. Den del af publikationen, der skal bearbejdes, udvælges fra databasen, før publikationen indføres i scanneren. Dette gør det muligt at danne en TIFF-fil (»Tagged Image File Format) for hver side i publikationen (herefter »TIFF-filen). Derefter overføres TIFF-filen til en OCR-server (»Optical Character Recognition) (visuel genkendelse af skrifttegn).
For det tredje konverterer OCR-serveren TIFF-filen til data, der kan bearbejdes digitalt. Som led i denne proces oversættes billedet af hvert bogstav til en karakterkode, der fortæller computeren, hvilket bogstav der er tale om. F.eks. oversættes billedet af bogstaverne TDC til noget, computeren kan behandle som bogstaverne TDC og omdanne til et format, som computerens system kan genkende. Disse data gemmes som tekstfiler, der kan »læses af et hvilket som helst tekstbehandlingsprogram (herefter »tekstfilen). OCR-processen afsluttes ved, at TIFF-filen slettes.
For det fjerde analyseres tekstfilen for at finde på forhånd definerede søgeord. For hver gang der findes et match til et søgeord, genereres data med angivelse af, i hvilken publikation, i hvilken sektion og på hvilken side der er fundet et match, samt hvor langt inde i teksten søgeordet forekommer angivet ved et procenttal mellem nul og hundrede, hvilket letter artiklens læsning. For yderligere at lette søgningen efter ordet ved læsning af artiklen gengives de fem forudgående og de fem efterfølgende ord (herefter »uddraget på 11 ord). Processen afsluttes ved, at tekstfilen slettes.
For det femte afsluttes datafangstprocessen ved, at der udprintes en følgeseddel for hver side af publikationen, hvor søgeordet optræder. En følgeseddel kan eksempelvis have følgende indhold:
4. november 2005 – Dagbladet Arbejderen, s. 3:
TDC: 73% »et kommende salg af telekoncernen TDC, som forventes at blive opkøbt.
Da Infopaq er af den opfattelse, at samtykke fra indehaveren af ophavsrettigheder ikke er påkrævet for at udføre en sådan aktivitet, anlagde selskabet sag mod DDF ved Østre Landsret med påstand om, at DDF tilpligtes at anerkende, at Infopaq er berettiget til at anvende ovennævnte fremgangsmåde uden samtykke fra brancheorganisationen eller dennes medlemmer. Østre Landsret frifandt DDF for Infopaqs påstand, hvorefter Infopaq indankede sagen for Højesteret.
Ifølge Højesteret er det ubestridt, at det ikke kræver samtykke fra rettighedshaverne at drive presseovervågningsvirksomhed med resuméskrivning, i det omfang denne virksomhed består i fysisk læsning af det enkelte dagblad foretaget af en person, manuel udvælgelse af de relevante artikler på grundlag af forud fastlagte søgeord samt levering af en manuelt udarbejdet følgeseddel til resuméforfatteren med angivelse af et identificeret søgeord i en artikel og artiklens placering i dagbladet. Parterne er endvidere enige om, at resuméskrivning i sig selv er lovlig og ikke forudsætter samtykke fra rettighedshaverne.
Det er desuden ubestridt, at datafangstprocessen består af to reproduktionshandlinger, nemlig dannelse af TIFF-filer under indscanningen af de trykte artikler og omdannelse af disse filer til tekstfiler. Det er herudover ubestridt, at denne fremgangsmåde indebærer en reproduktion af dele af de indscannede artikler, eftersom uddraget på 11 ord lagres, og disse 11 ord udskrives på papir som bærer.
Parterne i hovedsagen er imidlertid uenige om, hvorvidt disse to sidstnævnte handlinger udgør reproduktionshandlinger som omhandlet i artikel 2 i direktiv 2001/29. De er endvidere uenige om, hvorvidt samtlige de i hovedsagen omhandlede handlinger i givet fald er omfattet af undtagelsen i direktivets artikel 5, stk. 1, fra retten til reproduktion.
Under disse omstændigheder besluttede Højesteret den 21. december 2007 at udsætte sagen og forelægge Domstolen 13 præjudicielle spørgsmål vedrørende fortolkningen af direktivets artikel 2, litra a), og artikel 5, stk. 1 og 5.
Domstolen besvarede disse spørgsmål ved dom af 16. juli 2009, Infopaq International (sag C-5/08, Sml. I, s. 6569), hvori den på den ene side fastslog, at en handling, der udføres som led i en datafangstproces, der bestod i, at uddraget på 11 ord lagres i computerens hukommelse og derefter udprintes, kunne henføres under begrebet delvis reproduktion som omhandlet i artikel 2 i direktiv 2001/29, såfremt – hvilket det tilkom den forelæggende ret at efterprøve – de elementer, der herved gengives, var udtryk for disses ophavsmands egen intellektuelle frembringelse. På den anden side konkluderede Domstolen, at selv om direktivets artikel 5, stk. 1, tillod at undtage reproduktionshandlinger, som er flygtige eller tilfældige, fra retten til reproduktion, udgjorde den sidste handling i den i hovedsagen omhandlede datafangstproces, hvorved Infopaq udprintede uddragene bestående af 11 ord, ikke en sådan flygtig eller tilfældig handling. Domstolen fastslog følgelig, at denne handling og den datafangstproces, som den indgik i, ikke kunne udføres uden tilladelse fra indehaverne af ophavsrettighederne.
Efter afsigelsen af denne dom var Højesteret imidlertid af den opfattelse, at det kunne blive aktuelt for retten at skulle tage stilling til, om Infopaq tilsidesatte direktiv 2001/29 ved at anvende den omhandlede fremgangsmåde bortset fra udprintningen af uddraget på 11 ord, dvs. ved at begrænse sig til at iværksætte de tre første reproduktionshandlinger. Højesteret besluttede følgelig at forelægge Domstolen følgende præjudicielle spørgsmål:
1) Er det af betydning for, om midlertidige reproduktionshandlinger udgør en »integrerende og væsentlig del af en teknisk proces, jf. artikel 5, stk. 1, [i direktiv 2001/29], på hvilket stadie af den tekniske proces de finder sted?
2) Kan midlertidige reproduktionshandlinger udgøre en »integrerende og væsentlig del af en teknisk proces, når de består i manuel indscanning af hele avisartikler, hvorved avisartiklerne transformeres fra et trykt medie til et digitalt medie?
3) Omfatter »lovlig brug, jf. artikel 5, stk. 1, [i direktiv 2001/29], enhver form for brug, der ikke kræver rettighedshaverens samtykke?
4) Omfatter »lovlig brug, jf. artikel 5, stk. l, [i direktiv 2001/29], en erhvervsvirksomheds indscanning af hele avisartikler og efterfølgende bearbejdning af reproduktionen til brug for virksomhedens resumeskrivning, selv om rettighedshaveren ikke har givet samtykke til disse handlinger, såfremt de øvrige betingelser i bestemmelsen er opfyldt?
Har det for besvarelsen af spørgsmålet betydning, om der består en lagring af de 11 ord efter datafangstprocessens afslutning?
5) Ud fra hvilke kriterier skal det bedømmes, om midlertidige reproduktionshandlinger har »selvstændig økonomisk værdi, jf. artikel 5, stk. 1, [i direktiv 2001/29], såfremt de øvrige betingelser i bestemmelsen er opfyldt?
6) Kan brugerens rationaliseringsgevinster ved midlertidige reproduktionshandlinger indgå i bedømmelsen af, om handlingerne har »selvstændig økonomisk værdi, jf. artikel 5, stk. l, [i direktiv 2001/29]?
7) Kan en erhvervsvirksomheds indscanning af hele avisartikler og efterfølgende bearbejdning af reproduktionen betragtes som »visse specielle tilfælde, der ikke strider mod den normale udnyttelse af avisartiklerne og »ikke indebærer urimelig skade for rettighedshavernes legitime interesser, jf. artikel 5, stk. 5, [i direktiv 2001/29], såfremt betingelserne i direktivets artikel 5, stk. 1, er opfyldt?
Har det for besvarelsen af spørgsmålet betydning, om der består en lagring af de 11 ord efter datafangstprocessens afslutning?
Om de præjudicielle spørgsmål
I henhold til artikel 104, stk. 3, første afsnit, i Domstolens procesreglement kan Domstolen, såfremt besvarelsen af et præjudicielt spørgsmål klart kan udledes af Domstolens praksis, efter at have hørt generaladvokaten, når som helst træffe afgørelse ved begrundet kendelse, idet den henviser til den pågældende retspraksis. Dette er tilfældet i den foreliggende sag.
Indledende bemærkninger
Det fremgår af artikel 5, stk. 1, i direktiv 2001/29, at en reproduktionshandling er undtaget fra retten til reproduktion efter direktivets artikel 2, såfremt den opfylder fem betingelser, nemlig når handlingen
er midlertidig
er flygtig eller tilfældig
udgør en integrerende og væsentlig del af en teknisk proces
udelukkende har til formål at muliggøre en mellemmands transmission i et netværk mellem tredjemænd eller en lovlig brug af et beskyttet værk eller en anden frembringelse, og
den ikke har selvstændig økonomisk værdi.
Det bemærkes dels, at disse betingelser er kumulative i den forstand, at manglende opfyldelse af blot én af disse bevirker, at reproduktionshandlingen ikke i medfør af artikel 5, stk. 1, i direktiv 2001/29 er undtaget fra den i direktivets artikel 2 nævnte ret til reproduktion (Infopaq International-dommen, præmis 55).
Dels fremgår det af Domstolens praksis, at de ovenstående betingelser skal fortolkes indskrænkende, idet dette direktivs artikel 5, stk. 1, udgør en fravigelse af den i direktivet fastsatte almindelige regel, som kræver, at indehaveren af ophavsrettighederne giver tilladelse til enhver reproduktion af sit beskyttede værk (jf. Infopaq International-dommen, præmis 56 og 57, og dom af 4.10.2011, forenede sager C-403/08 og C-429/08, Football Association Premier League m.fl., Sml. I, s. 9083, præmis 162).
Det er i denne sammenhæng, at der skal foretages en gennemgang af de præjudicielle spørgsmål, hvorved den forelæggende ret ønsker oplyst, om reproduktionshandlinger, der udføres under en teknisk proces som den i hovedsagen omhandlede, opfylder tredje til femte betingelse i artikel 5, stk. 1, i direktiv 2001/29 og betingelserne i direktivets artikel 5, stk. 5. Den præjudicielle forelæggelse vedrører derimod ikke første og anden betingelse i direktivets artikel 5, stk. 1, da Domstolen allerede har udtalt sig om disse betingelser i Infopaq International-dommens præmis 61-71.
Om det første og det andet spørgsmål vedrørende betingelsen om, at reproduktionshandlingerne skal udgøre en integrerende og væsentlig del af en teknisk proces
Med det første og det andet spørgsmål, der behandles samlet, ønsker den forelæggende ret nærmere bestemt oplyst, om artikel 5, stk. 1, i direktiv 2001/29 skal fortolkes således, at de midlertidige reproduktionshandlinger, der udføres under en datafangstproces som den i hovedsagen omhandlede, opfylder betingelsen om, at disse handlinger skal udgøre en integrerende og væsentlig del af en teknisk proces. I denne forbindelse har retten bl.a. spurgt, om det skal tillægges betydning, på hvilket stadium af den tekniske proces disse handlinger finder sted, og om det er af betydning, at den tekniske proces indebærer en menneskelig indgriben.
Begrebet »integrerende og væsentlig del af en teknisk proces kræver, at de midlertidige reproduktionshandlinger helt og holdent udføres inden for rammerne af en teknisk proces, og at de således ikke helt eller delvist udføres uden for en sådan proces. Dette begreb indebærer ligeledes, at udførelsen af den midlertidige reproduktionshandling er nødvendig i den forstand, at den pågældende tekniske proces ikke ville kunne udføres korrekt og effektivt uden denne handling (jf. i denne retning Infopaq International-dommen, præmis 61).
Da artikel 5, stk. 1, i direktiv 2001/29 desuden ikke præciserer, på hvilket stadium af den tekniske proces de midlertidige reproduktionshandlinger skal foretages, kan det ikke udelukkes, at en sådan handling indleder eller afslutter denne proces.
På samme måde er der intet i denne bestemmelse, der tilsiger, at den tekniske proces ikke må indebære nogen menneskelig indgriben, og navnlig at det er udelukket, at denne fremgangsmåde iværksættes manuelt med det formål at fremstille en første midlertidig reproduktion.
I det foreliggende tilfælde bemærkes, at den omhandlede tekniske proces består i at foretage elektroniske og automatiske søgninger i avisartikler og i at identificere og udvælge forud fastlagte søgeord fra disse artikler med henblik på at effektivisere udarbejdelsen af resuméer af avisartikler.
I denne forbindelse indtræder der tre på hinanden følgende reproduktionshandlinger. De materialiserer sig ved dannelsen af TIFF-filen, dernæst ved dannelsen af tekstfilen og endelig ved dannelsen af den fil, der indeholder uddraget på 11 ord.
Herved er det først og fremmest ubestridt, at ingen af disse handlinger udføres uden for den pågældende tekniske proces.
Det er dernæst, set i lyset af betragtningerne i denne kendelses præmis 30-32, uden betydning, at en sådan teknisk proces iværksættes ved, at avisartikler manuelt indføres i en scanner med det formål at fremstille en første midlertidig reproduktion – nemlig dannelsen af TIFF-filen – og at den afsluttes ved en midlertidig reproduktion, nemlig dannelsen af den fil, der indeholder uddraget på 11 ord.
Endelig bemærkes, at den omhandlede tekniske proces ikke ville kunne udføres korrekt og effektivt uden de pågældende reproduktionshandlinger. Processen tilsigter nemlig at identificere forud fastlagte søgeord i avisartikler og herfra udvælge dem på en digital bærer. En sådan elektronisk søgning kræver således, at disse artikler konverteres fra papir som bærer til data, eftersom en sådan konvertering er nødvendig for at genkende de pågældende data, for at identificere søgeordene og for at udvælge disse.
I modsætning til det af DDF hævdede afkræftes denne konklusion ikke af den omstændighed, at det er muligt at skrive resuméer af avisartikler uden en reproduktion. Herved er det tilstrækkeligt at bemærke, at et sådant resumé udarbejdes udenfor denne proces, idet det sker efterfølgende, og det er følgelig ikke relevant for vurderingen af, om en sådan fremgangsmåde kan udføres korrekt og effektivt uden de pågældende reproduktionshandlinger.
Henset til ovenstående bemærkninger skal det første og det andet spørgsmål besvares med, at artikel 5, stk. 1, i direktiv 2001/29 skal fortolkes således, at de midlertidige reproduktionshandlinger, der udføres under en datafangstproces som den i hovedsagen omhandlede, opfylder betingelsen om, at disse handlinger skal udgøre en integrerende og væsentlig del af en teknisk proces, uagtet at de indleder og afslutter denne proces og indebærer en menneskelig indgriben.
Om det tredje og det fjerde spørgsmål vedrørende betingelsen om, at reproduktionshandlingerne udelukkende skal have til formål at muliggøre enten en mellemmands transmission af et beskyttet værk eller en anden frembringelse i et netværk mellem tredjemænd, eller en lovlig brug af et sådant værk eller en sådan frembringelse
Med det tredje og det fjerde spørgsmål, der behandles samlet, ønsker den forelæggende ret nærmere bestemt oplyst, om artikel 5, stk. 1, i direktiv 2001/29 skal fortolkes således, at de midlertidige reproduktionshandlinger, der udføres under en datafangstproces som den i hovedsagen omhandlede, opfylder betingelsen om, at disse handlinger udelukkende skal have til formål at muliggøre enten en mellemmands transmission af et beskyttet værk eller en anden frembringelse i et netværk mellem tredjemænd, eller en lovlig brug af et sådant værk eller en sådan frembringelse.
Det bemærkes indledningsvis, at hensigten med de omhandlede reproduktionshandlinger ikke er at muliggøre en mellemmands transmission i et netværk mellem tredjemænd. Under disse omstændigheder skal det undersøges, om det eneste formål med disse handlinger er at muliggøre en lovlig brug af et beskyttet værk eller en anden frembringelse.
Som det fremgår af 33. betragtning til direktiv 2001/29, bør en brug i denne forbindelse anses for lovlig, når den er godkendt af den pågældende rettighedshaver, eller når den ikke er undergivet restriktioner i henhold til gældende lovgivning (dommen i sagen Football Association Premier League m.fl., præmis 168).
Med hensyn til hovedsagen bemærkes dels, at i den af den forelæggende ret beskrevne situation, hvor man afholder sig fra at foretage den sidste handling i den tekniske datafangstproces, nemlig udprintningen af uddraget bestående af 11 ord, er hensigten med den pågældende tekniske proces, herunder følgelig dannelsen af TIFF-filen, af tekstfilen og af den fil, der indeholder uddraget på 11 ord, at muliggøre en mere effektiv udarbejdelse af resuméer af avisartikler og dermed en brug heraf. Der er dels intet i de sagsakter, der er forelagt for Domstolen, der tyder på, at der med resultatet af denne tekniske proces, dvs. uddraget på 11 ord, tilsigtes en anden brug.
For så vidt angår spørgsmålet om, hvorvidt denne brug er lovlig, er det ubestridt, at udarbejdelsen af et resumé af avisartikler ikke i den foreliggende sag er blevet tilladt af indehaverne af ophavsrettighederne til disse artikler. Desuagtet bemærkes, at en sådan aktivitet ikke er undergivet EU-retlige restriktioner. Det fremgår endvidere af Infopaqs og DDF’s overensstemmende forklaringer, at udarbejdelsen af resuméet ikke udgør en aktivitet, der er underlagt restriktioner i dansk ret.
Under disse omstændigheder kan den omhandlede brug ikke anses for at være ulovlig.
Henset til ovenstående bemærkninger skal det tredje og det fjerde spørgsmål besvares med, at artikel 5, stk. 1, i direktiv 2001/29 skal fortolkes således, at de midlertidige reproduktionshandlinger, der udføres under en datafangstproces som den i hovedsagen omhandlede, opfylder betingelsen om, at disse handlinger udelukkende har til formål at muliggøre en lovlig brug af et beskyttet værk eller en anden frembringelse.
Om det femte og det sjette spørgsmål vedrørende betingelsen om, at reproduktionshandlingerne ikke må have en selvstændig økonomisk værdi
Henset til konteksten i hovedsagen set under ét og til rækkevidden af de foregående spørgsmål må det femte og det sjette spørgsmål forstås således, at retten ønsker oplyst, om de midlertidige reproduktionshandlinger, der udføres under en datafangstproces som den i hovedsagen omhandlede, opfylder betingelsen i artikel 5, stk. 1, i direktiv 2001/29 om, at disse handlinger ikke må have en selvstændig økonomisk værdi.
Herved bemærkes, at de midlertidige reproduktionshandlinger, der er omhandlet i artikel 5, stk. 1, har til formål at muliggøre adgangen til de beskyttede værker og brugen heraf. Eftersom disse værker har en selvstændig økonomisk værdi, må adgangen til dem og brugen af dem således nødvendigvis have en økonomisk værdi (jf. i denne forbindelse dommen i sagen Football Association Premier League m.fl., præmis 174).
Som anført i 33. betragtning til direktiv 2001/29 har de midlertidige reproduktionshandlinger – i lighed med de handlinger, der muliggør »browsing og »lagringer i cache-hukommelsen – desuden til formål at lette brugen af et værk eller at effektivisere denne brug. Disse handlinger indebærer således nødvendigvis, at der ved en sådan brug opstår en mulighed for at opnå rationaliseringsgevinster og dermed forøge fortjenesten eller nedsætte produktionsomkostningerne.
Disse handlinger må desuagtet ikke have en selvstændig økonomisk værdi i den forstand, at den økonomiske fordel, der opnås ved deres iværksættelse, ikke må være forskellig fra eller kunne adskilles fra den økonomiske fordel, der opnås ved lovlig brug af det pågældende værk, og den må ikke give anledning til en yderligere økonomisk fordel, der går ud over den, der opnås ved den nævnte brug af det beskyttede værk (jf. i denne retning dommen i sagen Football Association Premier League m.fl., præmis 175).
De rationaliseringsgevinster, der opstår ved iværksættelsen af midlertidige reproduktionshandlinger som de i hovedsagen omhandlede, har ikke en sådan selvstændig økonomisk værdi, for så vidt som de økonomiske fordele, der opnås ved deres brug, først realiseres ved brugen af reproduktionen, således at de ikke er forskellige fra eller kan adskilles fra de fordele, der opnås ved brugen heraf.
En fordel, der opnås ved en midlertidig reproduktion, er derimod forskellig og adskillelig, hvis ophavsmanden til denne handling må antages at kunne opnå en fortjeneste ved en økonomisk udnyttelse af selve de midlertidige reproduktioner.
Det samme gælder, hvis de midlertidige reproduktionshandlinger leder frem til en ændring af genstanden for reproduktionen, således som den forefindes på det tidspunkt, hvor den pågældende tekniske proces igangsættes, eftersom de nævnte handlinger således ikke længere har til formål at lette brugen heraf, men brugen af en anden genstand.
Det femte og det sjette spørgsmål skal følgelig besvares med, at artikel 5, stk. 1, i direktiv 2001/29 skal fortolkes således, at de midlertidige reproduktionshandlinger, der udføres under en datafangstproces som den i hovedsagen omhandlede, opfylder betingelsen om, at disse handlinger ikke må have en selvstændig økonomisk værdi, såfremt dels iværksættelsen af disse handlinger ikke gør det muligt at opnå en yderligere fortjeneste, der går ud over den, der opnås ved lovlig brug af det beskyttede værk, dels at de midlertidige reproduktionshandlinger ikke leder frem til en ændring af dette værk.
Det syvende spørgsmål vedrørende betingelsen om, at reproduktionshandlingerne hverken må stride mod den normale udnyttelse af værket eller indebære urimelig skade for rettighedshaverens legitime interesser
Med det syvende spørgsmål ønsker den forelæggende ret nærmere bestemt oplyst, om artikel 5, stk. 5, i direktiv 2001/29 skal fortolkes således, at de midlertidige reproduktionshandlinger, der udføres under en datafangstproces som den i hovedsagen omhandlede, opfylder betingelsen om, at reproduktionshandlingerne ikke må stride mod den normale udnyttelse af værket eller indebære urimelig skade for rettighedshaverens legitime interesser.
I denne henseende skal det blot fastslås, at såfremt disse reproduktionshandlinger opfylder alle betingelserne i artikel 5, stk. 1, i direktiv 2001/29, således som de er blevet fortolket i Domstolens praksis, må det lægges til grund, at de ikke strider mod den normale udnyttelse af værket eller indebærer urimelig skade for rettighedshaverens legitime interesser (jf. dommen i sagen Football Association Premier League m.fl., præmis 181).
Det syvende spørgsmål skal følgelig besvares med, at artikel 5, stk. 5, i direktiv 2001/29 skal fortolkes således, at såfremt de opfylder alle betingelserne i direktivets artikel 5, stk. 1, skal de midlertidige reproduktionshandlinger, der udføres under en datafangstproces som den i hovedsagen omhandlede, anses for at opfylde betingelsen om, at reproduktionshandlingerne ikke må stride mod den normale udnyttelse af værket eller indebære urimelig skade for rettighedshaverens legitime interesser.
Sagens omkostninger
Da sagens behandling i forhold til hovedsagens parter udgør et led i den sag, der verserer for den forelæggende ret, tilkommer det denne at træffe afgørelse om sagens omkostninger. Bortset fra nævnte parters udgifter kan de udgifter, som er afholdt i forbindelse med afgivelse af indlæg for Domstolen, ikke erstattes.
På grundlag af disse præmisser kender Domstolen (Tredje Afdeling) for ret:
1) Artikel 5, stk. 1, i Europa-Parlamentets og Rådets direktiv 2001/29/EF af 22. maj 2001 om harmonisering af visse aspekter af ophavsret og beslægtede rettigheder i informationssamfundet skal fortolkes således, at de midlertidige reproduktionshandlinger, der udføres under en såkaldt »datafangstproces som den i hovedsagen omhandlede,
opfylder betingelsen om, at disse handlinger skal udgøre en integrerende og væsentlig del af en teknisk proces, uagtet at de indleder og afslutter denne proces og indebærer en menneskelig indgriben
opfylder betingelsen om, at disse reproduktionshandlinger udelukkende har til formål at muliggøre en lovlig brug af et beskyttet værk eller en anden frembringelse
opfylder betingelsen om, at disse handlinger ikke må have en selvstændig økonomisk værdi, såfremt dels iværksættelsen af disse handlinger ikke gør det muligt at opnå en yderligere fortjeneste, der går ud over den, der opnås ved lovlig brug af det beskyttede værk, dels at de midlertidige reproduktionshandlinger ikke leder frem til en ændring af dette værk
2) Artikel 5, stk. 5, i direktiv 2001/29 skal fortolkes således, at såfremt de opfylder alle betingelserne i direktivets artikel 5, stk. 1, skal de midlertidige reproduktionshandlinger, der udføres under en såkaldt »datafangstproces som den i hovedsagen omhandlede, anses for at opfylde betingelsen om, at reproduktionshandlingerne ikke må stride mod den normale udnyttelse af værket eller indebære urimelig skade for rettighedshaverens legitime interesser.
Underskrifter
DOMSTOLENS DOM (Store Afdeling)
24. januar 2012 ( *1 )
Socialpolitik — direktiv 2003/88/EF — artikel 7 — ret til årlig betalt ferie — betingelse for erhvervelse af retten fastsat i en national lovgivning — arbejdstagerens fravær — varigheden af retten til ferie afhængig af fraværets karakter — national lovgivning i strid med direktiv 2003/88 — den nationale rets rolle
I sag C-282/10,
angående en anmodning om præjudiciel afgørelse i henhold til artikel 267 TEUF, indgivet af cour de cassation (Frankrig) ved afgørelse af 2. juni 2010, indgået til Domstolen den 7. juni 2010, i sagen:
Maribel Dominguez
mod
Centre informatique du Centre Ouest Atlantique,
Préfet de la région Centre, har
DOMSTOLEN (Store Afdeling)
sammensat af præsidenten, V. Skouris, afdelingsformændene A. Tizzano, J.N. Cunha Rodrigues, K. Lenaerts og U. Lõhmus samt dommerne A. Rosas, E. Levits (refererende dommer), A. Ó Caoimh, L. Bay Larsen, T. von Danwitz og A. Arabadjiev,
generaladvokat: V. Trstenjak
justitssekretær: fuldmægtig R. Şereş,
på grundlag af den skriftlige forhandling og efter retsmødet den 17. maj 2011,
efter at der er afgivet indlæg af:
Maribel Dominguez ved avocats H. Masse-Dessen og V. Lokiec
Centre informatique du Centre Ouest Atlantique ved avocat D. Célice
den franske regering ved G. de Bergues, A. Czubinski og N. Rouam, som befuldmægtigede
den danske regering ved S. Juul Jørgensen, som befuldmægtiget
den nederlandske regering ved C. Wissels og M. Noort, som befuldmægtigede
Europa-Kommissionen ved M. van Beek og M. Van Hoof, som befuldmægtigede,
og efter at generaladvokaten har fremsat forslag til afgørelse i retsmødet den 8. september 2011,
afsagt følgende
Dom
Anmodningen om præjudiciel afgørelse vedrører fortolkningen af artikel 7 i Europa-Parlamentets og Rådets direktiv 2003/88/EF af 4. november 2003 om visse aspekter i forbindelse med tilrettelæggelse af arbejdstiden (EUT L 299, s. 9).
Anmodningen er blevet indgivet under en tvist mellem Maribel Dominguez og dennes arbejdsgiver, Centre informatique du Centre Ouest Atlantique (herefter »CICOA), angående Maribel Dominguez’ ansøgning om at få en årlig betalt ferie, som ikke var blevet afholdt i perioden mellem november 2005 og januar 2007 som følge af, at hun var sygemeldt efter en ulykke, og, subsidiært, om tildeling af en godtgørelse.
Retsforskrifter
EU-retlige forskrifter
Artikel 1 i direktiv 2003/88 er affattet således:
Formål og anvendelsesområde
Dette direktiv indeholder minimumsforskrifter for sikkerhed og sundhed i forbindelse med tilrettelæggelse af arbejdstiden.
Dette direktiv finder anvendelse på:
de minimale årlige ferier
Direktivets artikel 7 har følgende ordlyd:
Årlig ferie
Medlemsstaterne træffer de nødvendige foranstaltninger for at sikre, at alle arbejdstagere får en årlig betalt ferie af mindst fire ugers varighed i overensstemmelse med de kriterier for opnåelse og tildeling heraf, som er fastsat i national lovgivning og/eller praksis.
Den minimale årlige betalte ferieperiode kan ikke erstattes med en finansiel godtgørelse, medmindre arbejdsforholdet ophører.
Direktivets artikel 15 lyder således:
Gunstigere bestemmelser
Dette direktiv berører ikke medlemsstaternes adgang til at anvende eller indføre love og administrative bestemmelser, der er gunstigere med hensyn til beskyttelse af arbejdstagernes sikkerhed og sundhed, eller til at fremme eller tillade anvendelse af kollektive overenskomster eller aftaler mellem arbejdsmarkedets parter, der er gunstigere med hensyn til beskyttelse af arbejdstagernes sikkerhed og sundhed.
Artikel 17 i direktiv 2003/88 bestemmer, at medlemsstaterne kan fravige visse bestemmelser i direktivet. Der er ikke fastsat fravigelser for så vidt angår direktivets artikel 7.
Nationale bestemmelser
Artikel L. 223-2, stk. 1, i code du travail (den franske lov om arbejde) bestemmer følgende:
En arbejdstager, der i løbet af referenceåret godtgør at have været ansat hos den samme arbejdsgiver i en periode, der svarer til mindst en måneds faktisk arbejdstid, har ret til ferie, hvis varighed fastsættes til to og en halv arbejdsdag for hver måned, i hvilken arbejdstageren har udført arbejde. Den samlede ferie kan dog ikke udgøre mere end 30 arbejdsdage.
Artikel L. 223-4 i code du travail har følgende ordlyd:
Ved beregningen af feriedage sidestilles en periode på fire uger eller 24 arbejdsdage med en måneds faktisk arbejdstid. Følgende anses for perioder med faktisk arbejdstid: perioder med betalt ferie, kompensation i form af hviletid, barselsperioder, hviledage, der er opnået i henhold til ordningen om nedsat arbejdstid, og perioder, hvor en ansættelseskontrakt har været suspenderet i en uafbrudt periode på op til et år som følge af en arbejdsulykke eller en erhvervssygdom
Artikel XIV, stk. 4, i de standardbestemmelser, der er opført i bilaget til den nationale kollektive overenskomst for ansatte ved sociale sikringsorganer, lyder således:
En ansat kan ikke afholde årlig ferie, når den ansatte i et givet år har været fraværende på grund af sygdom eller længerevarende sygdom, der har medført, at arbejdsforholdet har været afbrudt i 12 på hinanden følgende måneder eller mere, den ansatte kan igen afholde årlig ferie fra det tidspunkt, hvor arbejdet genoptages, og antallet af feriedage beregnes da i forhold til den faktiske arbejdstid, der endnu ikke har medført optjening af årlige feriedage.
Tvisten i hovedsagen og de præjudicielle spørgsmål
Maribel Dominguez, som siden 1987 har været ansat ved CICOA, er omfattet af den nationale kollektive overenskomst for ansatte ved sociale sikringsorganer. Som følge af en ulykke under transport mellem hjem og arbejde var hun sygemeldt fra den 3. november 2005 til den 7. januar 2007.
Maribel Dominguez anlagde sag ved en voldgiftsret og efterfølgende ved cour d’appel de Limoges med påstand om tildeling af 22,5 betalte feriedage i denne periode, subsidiært tildeling af en godtgørelse.
Nævnte retter gav ikke Maribel Dominguez medhold, og hun har herefter iværksat kassationsanke. Hun har gjort gældende, at en ulykke under transport mellem hjem og arbejde er en arbejdsulykke, der er omfattet af samme ordning som sidstnævnte. I medfør af artikel L. 223-4 i code du travail skal den periode, hvori hendes ansættelseskontrakt var suspenderet efter ulykken under transport mellem hjem og arbejde, således sidestilles med faktisk arbejdstid ved beregningen af hendes betalte ferie.
Henset til Domstolens praksis vedrørende artikel 7 i direktiv 2003/88 er cour de cassation i tvivl om, hvorvidt de relevante nationale bestemmelser er forenelige med artikel 7 i direktiv 2003/88.
På dette grundlag har cour de cassation besluttet at udsætte sagen og at forelægge Domstolen følgende præjudicielle spørgsmål:
Skal artikel 7, stk. 1, i direktiv 2003/88 fortolkes således, at bestemmelsen er til hinder for en national lovgivning eller praksis, hvorefter retten til årlig betalt ferie er betinget af, at arbejdstageren har haft en faktisk arbejdstid på mindst ti dage (eller en måned) i referenceperioden?
Såfremt det første spørgsmål besvares bekræftende, forpligter artikel 7 i direktiv 2003/88, der indebærer en særlig forpligtelse for arbejdsgiveren, idet bestemmelsen giver en arbejdstager, der er fraværende på grund af sygdom, ret til betalt ferie i en periode på et år eller længere, da den nationale ret i en tvist mellem private til at tilsidesætte en modstridende national bestemmelse, hvorefter retten til årlig betalt ferie i dette tilfælde er betinget af, at arbejdstageren har haft en faktisk arbejdstid på mindst ti dage i den årlige referenceperiode?
Eftersom artikel 7 i direktiv 2003/88 ikke sondrer mellem arbejdstagere, afhængigt af om arbejdstageren er fraværende fra arbejdet i referenceperioden på grund af en arbejdsulykke, en erhvervssygdom, et ulykkestilfælde på vej til eller fra arbejde eller en ikke-erhvervsmæssig sygdom, har arbejdstagere da i henhold til denne bestemmelse ret til betalt ferie af samme varighed, uanset grunden til arbejdstagerens fravær af helbredsmæssige årsager, eller skal bestemmelsen fortolkes således, at den ikke er til hinder for, at varigheden af den betalte ferie kan afhænge af grunden til arbejdstagerens fravær, såfremt den nationale lovgivning under visse omstændigheder foreskriver, at varigheden af årlig betalt ferie er længere end det minimum på fire uger, som er fastsat ved direktiv [2003/88]?
Om det første spørgsmål
Med det første spørgsmål ønsker den forelæggende ret nærmere bestemt oplyst, om artikel 7, stk. 1, i direktiv 2003/88 skal fortolkes således, at bestemmelsen er til hinder for en national lovgivning eller praksis, hvorefter retten til årlig betalt ferie er betinget af, at arbejdstageren har haft en faktisk beskæftigelsesperiode på mindst ti dage eller en måned i referenceperioden.
I denne forbindelse bemærkes, at en arbejdstagers ret til årlig betalt ferie ifølge fast retspraksis skal betragtes som et særligt vigtigt princip i Unionens sociallovgivning, der ikke kan fraviges, og som skal gennemføres af de kompetente nationale myndigheder inden for de udtrykkelige grænser, der er fastsat ved Rådets direktiv 93/104/EF af 23. november 1993 om visse aspekter i forbindelse med tilrettelæggelse af arbejdstiden (EFT L 307, s. 18), hvilket direktiv er blevet kodificeret ved direktiv 2003/88 (jf. dom af 26.6.2001, sag C-173/99, BECTU, Sml. I, s. 4881, præmis 43, af 20.1.2009, forenede sager C-350/06 og C-520/06, Schultz-Hoff m.fl., Sml. I, s. 179, præmis 22, og af 22.11.2011, sag C-214/10, KHS, præmis 23).
Som følge heraf skal direktiv 93/104 fortolkes således, at det er til hinder for, at medlemsstaterne ensidigt begrænser retten til årlig betalt ferie, der er tillagt alle arbejdstagere, ved at stille en betingelse for erhvervelse af den nævnte rettighed, der har den virkning, at bestemte arbejdstagere afskæres fra denne ret (BECTU-dommen, præmis 52).
Det er ganske vist tilladt medlemsstaterne at fastsætte betingelserne for udøvelse og gennemførelse af retten til årlig betalt ferie i deres nationale lovgivning, men de må ikke fastsætte nogen form for betingelser for selve stiftelsen af denne ret (jf. dommen i sagen Schultz-Hoff m.fl., præmis 46).
De foranstaltninger, som er nødvendige til gennemførelse og anvendelse af forskrifterne i direktiv 93/104, der er blevet kodificeret ved direktiv 2003/88, kan således indeholde forskellige afvigelser hvad angår betingelserne for udøvelse af retten til årlig betalt ferie, men medlemsstaterne er ikke ifølge dette direktiv berettiget til at udelukke selve eksistensen af en ret, som udtrykkeligt tilkommer alle arbejdstagere (BECTU-dommen, præmis 55, og dommen i sagen Schultz-Hoff m.fl., præmis 47).
Desuden sondrer direktiv 2003/88 ikke mellem arbejdstagere, som er fraværende fra arbejdet på grund af sygeorlov inden for referenceperioden, og arbejdstagere, som faktisk har arbejdet i denne periode (jf. dommen i sagen Schultz-Hoff m.fl., præmis 40), hvoraf følger, at hvad angår arbejdstagere, som har fået tildelt lovlig sygeorlov, kan en medlemsstat ikke gøre retten til en årlig betalt ferie, som ifølge dette direktiv tilkommer alle arbejdstagere, betinget af, at den pågældende faktisk har arbejdet inden for den af denne medlemsstat fastsatte referenceperiode (jf. dommen i sagen Schultz-Hoff m.fl., præmis 41).
Det følger af det anførte, at artikel 7, stk. 1, i direktiv 2003/88 skal fortolkes således, at bestemmelsen er til hinder for en national lovgivning eller praksis, hvorefter retten til årlig betalt ferie er betinget af, at arbejdstageren har haft en faktisk beskæftigelsesperiode på mindst ti dage eller en måned i referenceperioden.
Om det andet spørgsmål
Med det andet spørgsmål ønsker den forelæggende ret nærmere bestemt oplyst, om artikel 7 i direktiv 2003/88 skal fortolkes således, at en national bestemmelse, hvorefter retten til årlig betalt ferie er betinget af, at arbejdstageren har haft en faktisk minimumsbeskæftigelsesperiode i referenceperioden, der er i strid med nævnte artikel 7, skal tilsidesættes i en tvist mellem private.
Først bemærkes, at spørgsmålet om, hvorvidt en national bestemmelse, for så vidt som den er i strid med EU-retten, ikke skal anvendes, kun opstår, såfremt det ikke er muligt at fortolke denne bestemmelse i overensstemmelse med EU-retten.
I denne forbindelse fremgår det af fast retspraksis, at det påhviler de nationale retter ved anvendelsen af nationale retsforskrifter i videst muligt omfang at fortolke dem i lyset af det pågældende direktivs ordlyd og formål, for at det med direktivet tilsigtede resultat fremkaldes, og for dermed at handle i overensstemmelse med artikel 288, stk. 3, TEUF. Denne forpligtelse til overensstemmende fortolkning af national lovgivning er nemlig uadskilleligt forbundet med EUF-traktatens system, idet traktaten giver de nationale retter mulighed for inden for rammerne af deres kompetence at sikre sig EU-rettens fulde virkning, når de afgør de tvister, der er indbragt for dem (jf. bl.a. dom af 5.10.2004, forenede sager C-397/01 – C-403/01, Pfeiffer m.fl., Sml. I, s. 8835, præmis 114, af 23.4.2009, forenede sager C-378/07 – C-380/07, Angelidaki m.fl., Sml. I, s. 3071, præmis 197 og 198, og dom af 19.1.2010, sag C-555/07, Kücükdeveci, Sml. I, s. 365, præmis 48).
Dette princip om overensstemmende fortolkning af national lovgivning er ganske vist underlagt visse begrænsninger. De nationale retters forpligtelse til at henholde sig til indholdet af et direktiv, når de fortolker og anvender de relevante nationale retsregler, begrænses således af generelle retsprincipper, og det kan ikke tjene som grundlag for en fortolkning contra legem af national ret (jf. dom af 15.4.2008, sag C-268/06, Impact, Sml. I, s. 2483, præmis 100, og dommen i sagen Angelidaki m.fl., præmis 199).
I hovedsagen er den forelæggende ret ifølge eget udsagn stillet over for en sådan begrænsning. Ifølge den forelæggende ret kan artikel L. 223-2, stk. 1, i code du travail, hvori det fastsættes, at retten til årlig betalt ferie er betinget af mindst en måneds faktisk arbejdstid i referenceperioden, ikke fortolkes i overensstemmelse med artikel 7 i direktiv 2003/88.
I denne forbindelse bemærkes, at princippet om overensstemmende fortolkning bl.a. kræver, at de nationale retter gør alt, hvad der henhører under deres kompetence – idet de tager den nationale ret i dens helhed i betragtning og anvender fortolkningsmetoder, der er anerkendt i denne ret – for at sikre den fulde virkning af direktivet og for at nå et resultat, der er i overensstemmelse med det, der tilsigtes med direktivet (jf. dom af 4.7.2006, sag C-212/04, Adeneler m.fl., Sml. I, s. 6057, præmis 111, og dommen i sagen Angelidaki m.fl., præmis 200).
I hovedsagen er artikel L. 223-4 i code du travail, hvorefter visse fraværsperioder fra arbejdet anses for at dispensere fra kravet om faktisk arbejde i referenceperioden, en integrerende del af national ret, som de nationale retter skal tage hensyn til.
Hvis artikel L. 223-4 i code du travail af den nationale ret blev fortolket på en sådan måde, at en fraværsperiode som følge af en ulykke under transport mellem hjem og arbejde skal sidestilles med en fraværsperiode som følge af en arbejdsulykke med henblik på at sikre den fulde virkning af artikel 7 i direktiv 2003/88, ville denne ret således ikke være stillet over for den begrænsning med hensyn til overensstemmende fortolkning af artikel L. 223-2 i code du travail, der er nævnt i denne doms præmis 26.
I denne forbindelse præciseres, at artikel 7 i direktiv 2003/88 ikke sondrer mellem arbejdstagere, som er fraværende på grund af sygeorlov inden for referenceperioden, og arbejdstagere, som faktisk har arbejdet i denne periode (jf. denne doms præmis 20). Heraf følger, at retten til årlig betalt ferie for en arbejdstager, som er fraværende fra arbejdet på grund af helbredsmæssige årsager inden for referenceperioden, ikke af en medlemsstat kan gøres betinget af, at den pågældende faktisk har arbejdet inden for denne samme periode. Ifølge artikel 7 i direktiv 2003/88 kan en arbejdstagers ret til årlig betalt ferie af mindst fire ugers varighed således ikke berøres, uanset om han har sygeorlov i nævnte referenceperiode som følge af en ulykke indtruffet på arbejdsstedet eller et andet sted, eller som følge af en sygdom, uanset dennes karakter eller oprindelse.
Af ovenstående fremgår, at det påhviler den forelæggende ret – idet den tager den nationale ret i dens helhed i betragtning, navnlig artikel L. 223-4 i code du travail, og anvender fortolkningsmetoder, der er anerkendt i denne ret – for at sikre den fulde virkning af direktiv 2003/88 og for at nå et resultat, der er i overensstemmelse med det, der tilsigtes med dette, at undersøge, om den kan nå frem til en fortolkning af denne ret, som gør det muligt at sidestille en arbejdstagers fravær på grund af en ulykke under transport mellem hjem og arbejde med et af de tilfælde, der er opregnet i nævnte artikel i code du travail.
I tilfælde af, at en sådan fortolkning ikke er mulig, skal det undersøges, om artikel 7, stk. 1, i direktiv 2003/88 har direkte virkning, og i givet fald om Maribel Dominguez kan påberåbe sig denne over for de sagsøgte i hovedsagen, navnlig hendes arbejdsgiver, dvs. CICOA, henset til sidstnævntes retlige karakter.
I denne henseende følger det af Domstolens faste retspraksis, at borgerne i alle tilfælde, hvor bestemmelserne i et direktiv ud fra et indholdsmæssigt synspunkt fremstår som ubetingede og tilstrækkeligt præcise, ved de nationale retter kan påberåbe sig disse bestemmelser over for staten, enten når denne ikke rettidigt har gennemført direktivet i national ret, eller når den ikke har gennemført det korrekt (jf. bl.a. dommen i sagen Pfeiffer m.fl., præmis 103 og den deri nævnte retspraksis).
Artikel 7 i direktiv 2003/88 opfylder disse betingelser, eftersom bestemmelsen utvetydigt pålægger medlemsstaterne en pligt til at tilvejebringe et bestemt resultat, og eftersom der ikke er knyttet nogen betingelse til anvendelsen af den regel, som følger af forpligtelsen, som går ud på at tildele arbejdstagere en årlig betalt ferie af mindst fire ugers varighed.
Selv om artikel 7 i direktiv 2003/88 giver medlemsstaterne en vis skønsmargen, når de vedtager kriterierne for opnåelse og tildeling af den ret til årlig betalt ferie, som er fastsat heri, har dette forhold imidlertid ingen indflydelse på spørgsmålet om, hvorvidt den i denne artikel fastsatte forpligtelse er præcis og ubetinget. Det bemærkes i denne forbindelse, at artikel 7 i direktiv 2003/88 ikke er blandt de bestemmelser i nævnte direktiv, som kan fraviges i henhold til direktivets artikel 17. Det er således muligt at afgøre, hvilken minimumsbeskyttelse der under alle omstændigheder skal gennemføres af medlemsstaterne i henhold til nævnte artikel 7 (jf. analogt dommen i sagen Pfeiffer m.fl., præmis 105).
Eftersom artikel 7, stk. 1, i direktiv 2003/88 opfylder de nødvendige betingelser for at have direkte virkning, konstateres desuden, at CICOA, som er en af de to sagsøgte i hovedsagen, og som er Maribel Dominguez’ arbejdsgiver, er et organ, som handler på området for social sikring.
Det er ganske vist korrekt, at et direktiv i overensstemmelse med fast retspraksis ikke i sig selv kan skabe forpligtelser for private, og at en direktivbestemmelse derfor ikke som sådan kan påberåbes over for sådanne personer (jf. bl.a. dom af 14.7.1994, sag C-91/92, Faccini Dori, Sml. I, s. 3325, præmis 20, og af 7.3.1996, sag C-192/94, El Corte Inglés, Sml. I, s. 1281, præmis 15, samt dommen i sagen Pfeiffer m.fl., præmis 108, og Kücükdeveci-dommen, præmis 46).
Det bemærkes imidlertid, at borgerne, når de ikke i forhold til en borger men i forhold til en stat kan støtte ret på et direktiv, kan påberåbe sig dette, uanset i hvilken egenskab staten har handlet, dvs. som arbejdsgiver eller som offentlig myndighed. Det er nemlig i begge tilfælde væsentligt at hindre, at staten kan forbedre sin retsstilling ved ikke at efterkomme EU-retten (jf. bl.a. dom af 26.2.1986, sag 152/84, Marshall, Sml. s. 723, præmis 49, af 12.7.1990, sag C-188/89, Foster m.fl., Sml. I, s. 3313, præmis 17, og af 14.9.2000, sag C-343/98, Collino og Chiappero, Sml. I, s. 6659, præmis 22).
Blandt de organer, over for hvilke der kan støttes ret på bestemmelser i et direktiv, som kan have direkte virkning, hører således et organ, som – uanset sin retlige organisationsform – ved en retsakt udstedt af en offentlig myndighed har fået til opgave at yde offentlig servicevirksomhed under den offentlige myndigheds tilsyn, og som med henblik herpå har fået tillagt særlige beføjelser ud over dem, som følger af de regler, der finder anvendelse i forholdet mellem borgerne (jf. bl.a. dommen i sagen Foster m.fl., præmis 20, og Collino og Chiappero-dommen, præmis 23, samt dom af 19.4.2007, sag C-356/05, Farrell, Sml. I, s. 3067, præmis 40).
Det påhviler derfor den nationale ret at undersøge, om artikel 7, stk. 1, i direktiv 2003/88 kan påberåbes over for CICOA.
Hvis dette er tilfældet, følger det af artikel 7 i direktiv 2003/88, som opfylder de nødvendige betingelser for at have direkte virkning, at den nationale ret skal tilsidesætte enhver modstridende national bestemmelse.
Hvis dette ikke er tilfældet, bemærkes, at selv en klar, præcis og ubetinget bestemmelse i et direktiv, som har til formål at tillægge private rettigheder eller at pålægge private forpligtelser, ikke som sådan kan finde anvendelse inden for rammerne af en sag, hvori alene private er parter (jf. dommen i sagen Pfeiffer m.fl., præmis 109).
I et sådant tilfælde vil den part, der har lidt skade som følge af den nationale lovgivnings uoverensstemmelse med EU-retten, ikke desto mindre kunne påberåbe sig den retspraksis, der følger af dom af 19. november 1991, Francovich m.fl. (forenede sager C-6/90 og C-9/90, Sml. I, s. 5357), med henblik på i givet fald at opnå erstatning for den lidte skade.
Følgelig skal det andet spørgsmål besvares med
at det påhviler den forelæggende ret – idet den tager den nationale ret i dens helhed i betragtning, navnlig artikel L. 223-4 i code du travail, og anvender fortolkningsmetoder, der er anerkendt i denne ret – for at sikre den fulde virkning af artikel 7 i direktiv 2003/88 og for at nå et resultat, der er i overensstemmelse med det, der tilsigtes med dette, at undersøge, om den kan nå frem til en fortolkning af denne ret, som gør det muligt at sidestille en arbejdstagers fravær på grund af en ulykke under transport mellem hjem og arbejde med et af de tilfælde, der er opregnet i nævnte artikel i code du travail
at det, såfremt en sådan fortolkning ikke er mulig, påhviler den nationale ret at undersøge, om den direkte virkning af artikel 7, stk. 1, i direktiv 2003/88 kan påberåbes over for de sagsøgte i hovedsagen, henset til disses retlige karakter
at den part, der har lidt skade som følge af den nationale lovgivnings uoverensstemmelse med EU-retten, ikke desto mindre vil kunne påberåbe sig den retspraksis, der følger af dommen i sagen Francovich m.fl. med henblik på i givet fald at opnå erstatning for den lidte skade, såfremt den nationale ret ikke når frem til det resultat, der er fastsat i artikel 7 i direktiv 2003/88.
Om det tredje spørgsmål
Med det tredje spørgsmål ønsker den forelæggende ret nærmere bestemt oplyst, om artikel 7 i direktiv 2003/88 skal fortolkes således, at den er til hinder for en national bestemmelse, hvori det – alt efter grunden til den sygemeldte arbejdstagers fravær – fastsættes, at varigheden af årlig betalt ferie er længere end eller svarer til den minimumsperiode på fire uger, som er fastsat ved dette direktiv.
I denne forbindelse bemærkes, således som det blev fastslået i denne doms præmis 30, at artikel 7 i direktiv 2003/88 ikke foretager nogen sondring alt efter årsagen til den sygemeldte arbejdstages lovlige fravær, idet enhver arbejdstager, uanset om han har sygeorlov som følge af en ulykke indtruffet på arbejdsstedet eller et andet sted, eller som følge af en sygdom, uanset dennes karakter eller oprindelse, har ret til årlig betalt ferie af mindst fire ugers varighed.
Som anført af såvel generaladvokaten i punkt 178 i forslaget til afgørelse som af Europa-Kommissionen i dens skriftlige indlæg indebærer konstateringen i den foregående præmis imidlertid ikke, at direktiv 2003/88 er til hinder for nationale bestemmelser, som fastsætter en ret til årlig betalt ferie på mere end fire ugers varighed, som tildeles i overensstemmelse med de kriterier for opnåelse og tildeling, der er fastsat i nævnte nationale lovgivning.
Det fremgår nemlig udtrykkeligt af ordlyden af artikel 1, stk. 1, artikel 1, stk. 2, litra a), samt af artikel 7, stk. 1, og artikel 15 i direktiv 2003/88, at sidstnævntes formål indskrænker sig til at indeholde minimumsforskrifter for sikkerhed og sundhed i forbindelse med tilrettelæggelse af arbejdstiden og ikke berører medlemsstaternes adgang til at anvende nationale bestemmelser, der er gunstigere med hensyn til beskyttelse af arbejdstagerne.
Medlemsstaterne har således ret til at fastsætte, at retten til årlig betalt ferie, som indrømmes i den nationale lovgivning, varierer alt efter årsagen til arbejdstagerens fravær af helbredsmæssige årsager, på betingelse af, at denne altid er længere end eller svarer til den minimumsperiode på fire uger, som er fastsat i nævnte direktivs artikel 7.
Det følger af det anførte, at artikel 7, stk. 1, i direktiv 2003/88 skal fortolkes således, at den ikke er til hinder for en national bestemmelse, hvori det – alt efter grunden til den sygemeldte arbejdstagers fravær – fastsættes, at varigheden af årlig betalt ferie er længere end eller svarer til den minimumsperiode på fire uger, som er fastsat ved dette direktiv.
Sagens omkostninger
Da sagens behandling i forhold til hovedsagens parter udgør et led i den sag, der verserer for den forelæggende ret, tilkommer det denne at træffe afgørelse om sagens omkostninger. Bortset fra nævnte parters udgifter kan de udgifter, som er afholdt i forbindelse med afgivelse af indlæg for Domstolen, ikke erstattes.
På grundlag af disse præmisser kender Domstolen (Store Afdeling) for ret:
Artikel 7, stk. 1, i Europa-Parlamentets og Rådets direktiv 2003/88/EF af 4. november 2003 om visse aspekter i forbindelse med tilrettelæggelse af arbejdstiden skal fortolkes således, at bestemmelsen er til hinder for en national lovgivning eller praksis, hvorefter retten til årlig betalt ferie er betinget af, at arbejdstageren har haft en faktisk beskæftigelsesperiode på mindst ti dage eller en måned i referenceperioden.
Det påhviler den forelæggende ret – idet den tager den nationale ret i dens helhed i betragtning, navnlig artikel L. 223-4 i code du travail, og anvender fortolkningsmetoder, der er anerkendt i denne ret – for at sikre den fulde virkning af artikel 7 i direktiv 2003/88 og for at nå et resultat, der er i overensstemmelse med det, der tilsigtes med dette, at undersøge, om den kan nå frem til en fortolkning af denne ret, som gør det muligt at sidestille en arbejdstagers fravær på grund af en ulykke under transport mellem hjem og arbejde med et af de tilfælde, der er opregnet i nævnte artikel i code du travail.
Såfremt en sådan fortolkning ikke er mulig, påhviler det den nationale ret at undersøge, om den direkte virkning af artikel 7, stk. 1, i direktiv 2003/88 kan påberåbes over for de sagsøgte i hovedsagen, henset til disses retlige karakter.
Såfremt den nationale ret ikke når frem til det resultat, der er fastsat i artikel 7 i direktiv 2003/8, vil den part, der har lidt skade som følge af den nationale lovgivnings uoverensstemmelse med EU-retten, ikke desto mindre kunne påberåbe sig dommen af 19. november 1991, Francovich m.fl. (forenede sager C-6/90 og C-9/90), med henblik på i givet fald at opnå erstatning for den lidte skade.
Artikel 7, stk. 1, i direktiv 2003/88 skal fortolkes således, at den ikke er til hinder for en national bestemmelse, hvori det – alt efter grunden til den sygemeldte arbejdstagers fravær – fastsættes, at varigheden af årlig betalt ferie er længere end eller svarer til den minimumsperiode på fire uger, som er fastsat ved dette direktiv.
Underskrifter
DOMSTOLENS DOM (Første Afdeling)
2. februar 2012 ( *1 )
Aftale om vedtægten for Europaskolerne — fortolkning og anvendelse af artikel 12, nr. 4), litra a), og artikel 25, nr. 1) — udstationerede læreres ret til samme stigning i rang og løn som lærere i den pågældende medlemsstat — udelukkelse af visse lærere udstationeret af Det Forenede Kongerige i Europaskolerne fra adgang til mere gunstige lønskalaer og til andre løntillæg, der tildeles lærere i den pågældende medlemsstat — uforenelighed med artikel 12, nr. 4), litra a), og artikel 25, nr. 1)
I sag C-545/09,
angående et søgsmål anlagt den 22. december 2009 i medfør af artikel 26 i aftalen om vedtægten for Europaskolerne,
Europa-Kommissionen ved J. Currall og B. Eggers, som befuldmægtigede, og med valgt adresse i Luxembourg,
sagsøger,
mod
Det Forenede Kongerige Storbritannien og Nordirland ved H. Walker, som befuldmægtiget, og barrister J. Coppel,
sagsøgt,
har
DOMSTOLEN (Første Afdeling)
sammensat af afdelingsformanden, A. Tizzano, og dommerne A. Borg Barthet, M. Ilešič (refererende dommer), J.-J. Kasel og M. Berger,
generaladvokat: P. Mengozzi
justitssekretær: fuldmægtig K. Sztranc-Sławiczek,
på grundlag af den skriftlige forhandling og efter retsmødet den 4. maj 2011,
og efter at generaladvokaten har fremsat forslag til afgørelse i retsmødet den 7. juli 2011,
afsagt følgende
Dom
Med sin stævning har Europa-Kommissionen nedlagt påstand om, at det fastslås, at artikel 12, nr. 4), litra a), i aftalen om vedtægten for Europaskolerne af 21. juni 1994 (EFT L 212, s. 3, herefter »aftalen) skal fortolkes og anvendes således, at det sikres, at lærere, der er udstationeret af en medlemsstat, under deres udstationering har adgang til den samme stigning i rang og løn, som de lærere, der er ansat i denne medlemsstat, og at udelukkelsen af visse lærere udstationeret af Det Forenede Kongerige Storbritannien og Nordirland, under deres udstationering, fra adgang til mere fordelagtige lønskalaer (kendt under forskellige betegnelser såsom »threshold pay, »excellent teacher system og »advanced skills teachers) og fra adgang til andre løntillæg (såsom »teaching and learning responsibility payments), såvel som fra stigning efter de eksisterende lønskalaer for lærere, der er ansat ved offentlige skoler i England og Wales, er uforenelig med aftalens artikel 12, nr. 4), litra a), og artikel 25, nr. 1).
Retsforskrifter
Aftalen om vedtægten for Europaskolerne og statutten for personale, der er udstationeret i Europaskolerne
Ved deres oprettelse var Europaskolerne reguleret i to retsakter, dels vedtægten for Europaskolen undertegnet i Luxembourg den 12. april 1957 (United Nations Treaty Series, bind 443, s. 129), dels protokollen om oprettelse af Europaskolerne med henvisning til vedtægten for Europaskolen, undertegnet i Luxembourg den 13. april 1962 (United Nations Treaty Series, bind 752, s. 267).
Disse retsakter blev erstattet af aftalen, der trådte i kraft den 1. oktober 2002, og som udgør den nugældende retsakt. I modsætning til de oprindelige retsakter, som kun medlemsstaterne var kontraherende parter i, blev aftalen om Europaskolerne ligeledes indgået af De Europæiske Fællesskaber, der fik bemyndigelse hertil ved Rådets afgørelse 94/557/EF, Euratom af 17. juni 1994 om bemyndigelse af Det Europæiske Fællesskab og Det Europæiske Atomenergifællesskab til at undertegne og indgå aftalen om vedtægten for Europaskolerne (EFT L 212, s. 1).
I tredje betragtning til aftalen anføres følgende:
Ordningen med Europaskolerne er en ordning »sui generis; med denne ordning gennemføres et samarbejde mellem medlemsstaterne samt mellem disse og De Europæiske Fællesskaber, samtidig med at medlemsstaternes ansvar med hensyn til undervisningens indhold og tilrettelæggelsen af deres uddannelsesordning samt deres kulturelle og sproglige forskelle fuldt ud respekteres.
Aftalens artikel 3, stk. 2, bestemmer:
Undervisningen varetages af lærere, som medlemsstaterne har udstationeret eller ansat i overensstemmelse med de afgørelser, som Det Øverste Råd har truffet efter fremgangsmåden i artikel 12, nr. 4).
Aftalens artikel 12, nr. 4), litra a), der henhører under afsnit II med overskriften »Skolens organer, bestemmer:
På det administrative område har Det Øverste Råd følgende opgaver:
Det fastsætter årligt på forslag af inspektionsrådene behovet for lærerpersonale ved at oprette og nedlægge stillinger. Det drager omsorg for en rimelig fordeling af stillinger mellem medlemsstaterne. Det behandler sammen med regeringerne spørgsmål vedrørende ansættelse eller udstationering af lærere og uddannelsesvejledere ved skolen. Disse bevarer de rettigheder med hensyn til forfremmelse og pensionering, som de har i deres eget land.
Samme aftales artikel 25 har følgende ordlyd:
Skolernes budget finansieres ved:
bidrag fra medlemsstaterne igennem fortsat udbetaling af løn til de udstationerede eller ansatte lærere og i givet fald i form af et finansielt bidrag, som Det Øverste Råd træffer afgørelse om med enstemmighed
bidrag fra De Europæiske Fællesskaber, som skal dække differencen mellem skolernes samlede udgifter og summen af de øvrige indtægter
bidrag fra ikke-fællesskabsorganisationer, som Det Øverste Råd har indgået en aftale med
skolernes egne indtægter, især skolepenge, som Det Øverste Råd pålægger forældrene
diverse indtægter.
Reglerne for, hvorledes bidraget fra De Europæiske Fællesskaber stilles til rådighed, fastsættes i en særlig aftale mellem Det Øverste Råd og Kommissionen.
Det fremgår af aftalens artikel 26, at »De Europæiske Fællesskabers Domstol har enekompetence til at træffe afgørelse om de tvister mellem de kontraherende parter vedrørende fortolkningen og anvendelsen af denne aftale, der ikke har kunnet bilægges i Det Øverste Råd.
Med hjemmel i aftalens artikel 12, nr. 1), har Det Øverste Råd vedtaget statutten for personale, der er udstationeret i Europaskolerne (herefter »statutten for det udstationerede personale), der bl.a. indeholder bestemmelser om aflønning af og arbejdsvilkår for lærerne i Europaskolerne.
Artikel 10, stk. 1, i statutten for det udstationerede personale kræver, at de udstationerede lærere skal have kvalifikationer og opfylde de nødvendige betingelser for at udfylde tilsvarende funktioner i deres hjemland. Artikel 30, stk. 1, der er indeholdt i statuttens kapitel III med overskriften »Evaluering, bestemmer, at »[k]ompetence, effektivitet og opførsel i tjenesten for hver undervisnings- og tilsynsmedarbejder samt for vicedirektører [er] genstand for en evalueringsrapport, der udarbejdes af direktøren og den nationale inspektør ifølge betingelserne, der er fastsat i bekendtgørelsen. I tilfælde af uenighed er den nationale inspektørs rapport udslagsgivende.
Det fremgår af statuttens artikel 49, at lærerne dels oppebærer den nationale løn, der udbetales af de kompetente nationale myndigheder, dels forskellen mellem den løn, der er fastsat i statutten, og modværdien af alle de nationale honorarer fratrukket de obligatoriske sociale sikringsbidrag, der betales af Europaskolen (herefter »det europæiske supplement).
I henhold til artikel 72, stk. 1, i statutten for det udstationerede personale har personalemedlemmer, der ophører endeligt med tjenesten, ved fratrædelsen – for så vidt denne ikke skyldes en disciplinær foranstaltning – ret til en fratrædelsesgodtgørelse, hvis størrelse afhænger af den faktisk tilbagelagte tjenestetid, dog højst ni år. Ifølge samme artikels stk. 2 beregnes godtgørelsen på grundlag af forskellen mellem den sidste europæiske grundløn for halvanden måned multipliceret med den for oprindelseslandet fastsatte justeringskoefficient og den sidste nationale grundløn for halvanden måned pr. tjenesteår.
Derimod fastsættes der ikke i statutten nogen pensionsordning for udstationerede lærere, der fortsætter med at betale bidrag til deres nationale ordning under udstationeringen.
Den ordning, der finder anvendelse på lærere, der er ansat i England og Wales
I Det Forenede Kongerige henhører uddannelsessystemet under kompetencen for de decentraliserede myndigheder, der fordeler sig på tre forskellige geografiske områder, nemlig England og Wales, der tilsammen udgør ét område, Nordirland og Skotland. Arbejdsvilkårene varierer fra et område til et andet.
I det område, der består af England og Wales, og som er det eneste, der er omhandlet i den foreliggende sag, er størstedelen af lærerne ansat ved en af de »offentligt støttede skoler (»maintained schools). Disse læreres løn og arbejdsvilkår fastsættes ved bekendtgørelse udstedt af vedkommende minister, nemlig »bekendtgørelsen om skolelæreres aflønning og ansættelsesvilkår (»School Teachers’ Pay and Conditions Document, herefter »STPCD), som er bindende for alle ansættelseskontrakter, der indgås af en offentligt støttet skole.
Nogle lærere er ikke ansat ved en offentligt støttet skole, men ved andre former for skoler, f.eks. uafhængige almene offentlige skoler, der er støttet af sponsorer (»academies), private skoler, Europaskolen i Culham og skoler drevet af udenlandske regeringer. For sådanne skoler er det valgfrit, om de vil anvende de i STPCD fastsatte regler og arbejdsvilkår.
I 2009-udgaven af STPCD fastsættes der lønskalaer, som omfatter nedennævnte hovedpunkter.
Der er for lærerne fastsat en grundlæggende lønskala, som indeholder seks trin. Den væsentligste betingelse for at stige op ad trinnene er erfaringsniveauet, som måles i tilbagelagte tjenesteår. Stigningen inden for skalaen sker automatisk, bortset fra undtagelsestilfælde, hvor de opnåede resultater er utilfredsstillende.
I år 2000 blev der ydet en almindelig lønstigning på 3% i England og Wales, og der blev på samme tidspunkt bevilget en lønstigning på 7% på grundlag af en ny ordning benævnt »threshold pay, idet lærerne skulle opfylde visse betingelser for at komme i betragtning hertil.
Ifølge denne ordning kan lærere i England og Wales, som har nået det øverste trin på den grundlæggende lønskala, ansøge om at måtte overskride tærsklen og få adgang til en højere lønskala (»post-threshold pay scale). Lærere, der ønsker at ansøge herom, skal opfylde en række faglige normer, fremlægge bevis for deres kvalifikationer og anmode om en bedømmelse af deres færdigheder, der foretages af skolelederne. Hvilke faglige normer der skal være opfyldt, angives i et dokument, der benævnes »Faglige normer for lærere (»Professionnal Standards for Teachers). Når en lærer har overskredet tærsklen og har fået adgang til den højere skala (»post-threshold teacher), sker stigningen inden for denne ikke automatisk, men afhænger af konklusionerne af et årligt evalueringsmøde.
For offentligt støttede skoler er det endvidere fastsat i STPCD, at der kan oprettes stillinger til »fremragende lærere (»excellent teachers), »lærere med avancerede færdigheder (»advanced skills teachers), for hvilke der gælder en særskilt lønskala, og stillinger, der giver ret til »tillæg for undervisnings- og uddannelsesmæssige forpligtelser (»teaching and learning responsibility payments). En lærer kan ikke beklæde flere sådanne stillinger samtidig.
Lærere, der ønsker at overgå til »excellent teacher scheme, skal have været indplaceret på det øverste af »post-threshold pay scale’s tre trin i mindst to år og godtgøre, at de besidder særlige faglige færdigheder som fastlagt i »Faglige normer for lærere (»Professionnal Standards for Teachers). De kan dog kun anmode om en bedømmelse i dette øjemed, der foretages af eksterne bedømmere, med henblik på en ledig »excellent teachers-stilling på deres egen skole. De »fremragende lærere skal ud over deres almindelige undervisning hjælpe andre lærere med at forbedre deres effektivitet og kvaliteten af deres undervisning.
For at kunne komme i betragtning til en »advanced skills teachers-stilling skal ansøgerne ikke nødvendigvis allerede have fået adgang til »post-threshold pay scale, men dog opfylde »post-threshold teacher standards og navnlig de særlige faglige normer, der gælder for »advanced skills teachers, som fastlagt i »Professionnal Standards for Teachers. Bedømmelserne i dette øjemed foretages af eksterne bedømmere. Til sådanne stillinger er der knyttet supplerende opgaver, der løses til gavn for lærere fra andre skoler.
Endelig kan alle lærere, der udfører almindelige undervisningsopgaver, tildeles »teaching and learning responsibility payments, uden at det kræves, at de pågældende lærere har fået adgang til »post-threshold pay scale. Disse løntillæg tildeles lærere, der påtager sig en »varig supplerende forpligtelse inden for rammerne af [skolens] personalestruktur. De har til formål at honorere bl.a. støtte til eleverne uden for klassen og initiativer i forbindelse med udviklingen af fagene eller fagområdet.
Den ordning, der finder anvendelse på lærere, der er ansat eller udstationeret af England eller Wales i Europaskolerne
Det Forenede Kongeriges stillinger i Europaskolerne er til rådighed for alle lærere, der er tilstrækkeligt kvalificeret, uanset om de på tidspunktet for deres ansættelse eller udstationering er ansat i en offentligt støttet skole, i en privatskole, i en skole beliggende uden for Det Forenede Kongerige eller slet ikke er ansat i en undervisningsinstitution.
De lærere, der er udstationeret af Det Forenede Kongerige i Europaskolerne, bevarer ikke deres kontraktforhold til deres tidligere arbejdsgiver, men indgår med henblik på udstationeringen en ny arbejdskontrakt med »Department for Children, Schools and Families (ministeriet for børn, skoler og familier, herefter »undervisningsministeriet).
For lærere fra England og Wales bestemmes det i denne ansættelseskontrakt, at STPCD ikke gælder for lærere ved Europaskolerne. Det angives dog, at den nationale løn, som udbetales månedligt til de udstationerede lærere, fastsættes i overensstemmelse med de i STPCD fastlagte grundlæggende lønskalaer, og at de har ret til de årlige lønforhøjelser, der fastsættes efter forhandling på nationalt plan, og som gælder ifølge STPCD. Det anføres ligeledes, at der ikke udbetales andre tillæg til den nationale løn, og at udstationerede lærere ikke under ansættelsen ved en Europaskole kan ansøge om at blive omfattet af en højere lønskala eller blive tildelt et løntillæg eller en yderligere status, som er omhandlet i STPCD. Endelig bestemmes det i ansættelseskontrakten, at tjenesten ved en Europaskole giver ret til pension i henhold til pensionsordningen for lærere i England og Wales, og at bidragene til denne ordning udelukkende baseres på den nationale løn.
Den administrative procedure
Som følge af en lang række klager fra de berørte lærere og efter flere spørgsmål i Parlamentet har Kommissionen siden 2000 gentagne gange rettet henvendelse til de på hinanden følgende undervisningsministre i Det Forenede Kongerige og påpeget, at beslutningen om at nægte britiske lærere, der er udstationeret ved Europaskolerne, adgang til den nye lønskala er uforenelig med aftalen. Det lykkedes ikke at bilægge tvisten ved en første brevveksling i 2000 og 2001 og heller ikke ved endnu en brevveksling i 2007. Derpå anmodede Kommissionen om, at spørgsmålet blev drøftet på et møde i Det Øverste Råd den 20.-22. oktober 2008. Den 20. november 2008 blev der afholdt en videokonference mellem repræsentanter for Kommissionen og undervisningsministeriet, som imidlertid ikke førte til en løsning af uenigheden. Den 13. januar 2009 forelagde Kommissionen Det Øverste Råd en sidste anmodning med henblik på en løsning af situationen, idet den oplyste, at den, hvis der ikke blev nået noget resultat, så sig nødsaget til at indbringe tvisten for Domstolen.
Spørgsmålet om, hvordan artikel 12, nr. 4), litra a), og artikel 25, nr. 1), i aftalen skal fortolkes, blev drøftet på mødet i Det Øverste Råd den 20. og 21. januar 2009. Efter mødet konkluderede Rådet, at »det ikke havde kunnet bilægge tvisten, og tog til efterretning, at Kommissionen agtede at anlægge sag mod Det Forenede Kongerige ved Domstolen om fortolkningen og anvendelsen af de nævnte artikler på grundlag af aftalens artikel 26, sammenholdt med traktatens artikel 10 og artikel 39.
Det er i denne sammenhæng, at Kommissionen har anlagt denne sag.
Om søgsmålet
Med sit søgsmål har Kommissionen nedlagt påstand om, at Domstolen i henhold til aftalens artikel 26 dels fortolker aftalens artikel 12, nr. 4), litra a), sidste punktum, dels afgør, om Det Forenede Kongerige navnlig for så vidt angår lærere, der er udstationerede af England og Wales i Europaskolerne, anvender denne bestemmelse korrekt og således opfylder de forpligtelser, der følger heraf, samt dem, der følger af samme aftales artikel 25, nr. 1).
Om fortolkningen af aftalens artikel 12, nr. 4), litra a), sidste punktum
Parternes argumenter
Kommissionen er af den opfattelse, at sidste punktum i aftalens artikel 12, nr. 4), litra a), pålægger medlemsstaterne en forpligtelse til at sikre sig, at de udstationerede lærere bevarer de rettigheder med hensyn til forfremmelse og pensionering, som de har i deres eget land. Aftalen tildeler af denne årsag og i denne henseende de udstationerede lærere et retskrav.
Denne fortolkning bekræftes efter Kommissionens opfattelse af den klare og ubetingede ordlyd af bestemmelsen og af dennes sammenhæng og formål, der er at sikre, at lærerne ikke stilles ringere på grund af deres udstationering.
Kommissionen har desuden gjort gældende, at udtrykket »forfremmelse kræver en selvstændig fortolkning og tilsigter at dække de forskellige nationale lønsystemer, der finder anvendelse på lærere i tilfælde af udstationering. Dette udtryks vide rækkevidde bekræftes således af en gennemgang af de forskellige sprogversioner.
Det Forenede Kongerige er imidlertid af den opfattelse, at aftalens artikel 12, nr. 4), litra a), udelukkende er rettet til Det Øverste Råd og derfor ikke pålægger medlemsstaterne nogen forpligtelser.
Denne fortolkning bekræftes dels af bestemmelsens ordlyd, idet den indgår i aftalens andet afsnit med overskriften »Skolens organer, og der er ingen bestemmelser i dette afsnit, der pålægger medlemsstaterne forpligtelser, dels af henvisningen i aftalens artikel 3, stk. 2, til samme aftales artikel 12.
Efter Det Forenede Kongeriges opfattelse er retsvirkningen af aftalens artikel 12, nr. 4), at Det Øverste Råd pålægges, når det udøver sine administrative funktioner, at overholde de nationale retsforskrifter om forfremmelse og pensionering. Det giver nemlig ingen mening at antage, at aftalen pålægger medlemsstaterne at overholde deres egen lovgivning.
Det ville desuden være i strid med artikel 165, stk. 1, TEUF, der garanterer medlemsstaternes selvstændighed med hensyn til opbygningen af deres uddannelsessystemer, hvis aftalen pålagde medlemsstaterne en forpligtelse til at tillægge lærere, der er udstationerede eller ansat i Europaskolerne, rettigheder, som de ikke kan gøre krav på i medfør af national lovgivning.
Medlemsstaten har endvidere gjort gældende, at udtrykket »forfremmelse, som det almindeligvis forstås i Det Forenede Kongerige, udelukkende henviser til en lærers avancement til en højere administrativ position med et større ansvarsområde inden for skolernes struktur, som f.eks. stillingerne som skoleleder (»head teacher) eller viceskoleleder (»deputy head teacher). Hvad angår udtrykket »»rettigheder (»droits) med hensyn til forfremmelse, som de »har (»garantis) i deres eget land (»par leur statut national), er Det Forenede Kongerige i det væsentlige af den opfattelse, at de nævnte udtryk skal fortolkes bogstaveligt og snævert. En forfremmelse, der ikke automatisk indrømmes som følge af anciennitet, men som læreren skal ansøge om, og som kun tildeles vedkommende, såfremt den pågældende opfylder en række kriterier, udgør således ikke en rettighed, som de har i deres eget land.
Domstolens bemærkninger
Kommissionens og Det Forenede Kongeriges divergerende opfattelse af, hvordan det sidste punktum i aftalens artikel 12, nr. 4), litra a), skal fortolkes, vedrører i det væsentlige to spørgsmål, nemlig for det første, om denne bestemmelse indebærer en forpligtelse for de medlemsstater, der er parter i aftalen, og for det andet om, hvilken rækkevidde man skal tillægge udtrykket »rettigheder med hensyn til forfremmelse, som de har i deres eget land.
Hvad angår det første af disse to spørgsmål bemærkes indledningsvis, at aftalens artikel 12, nr. 4), litra a), bestemmer, at Det Øverste Råd på det administrative område årligt på forslag af inspektionsrådene fastsætter behovet for lærerpersonale ved at oprette og nedlægge stillinger. Det drager omsorg for en rimelig fordeling af stillinger mellem medlemsstaterne. Det behandler sammen med regeringerne spørgsmål vedrørende ansættelse eller udstationering af lærere og uddannelsesvejledere ved skolen. Disse bevarer de rettigheder med hensyn til forfremmelse og pensionering, som de har i deres eget land.
Det følger således af bestemmelsens ordlyd, at mens bestemmelsens tre første punktummer tillægger Det Øverste Råd ansvaret for nogle opgaver, der i givet fald skal udføres i samarbejde med regeringerne, er sidste punktum formuleret neutralt, idet det fastslås, at lærerne har ret til at bevare de rettigheder med hensyn til forfremmelse og pensionering, som de har i deres eget land, uden at det specificeres, hvem der skal sikre disse rettigheder.
Det er imidlertid klart, at disse rettigheder ikke ville kunne bevares, hvis det stod de medlemsstater, der er part i aftalen, frit for at indrette deres nationale vedtægter og de bestemmelser, der regulerer ansættelse eller udstationering af deres lærere i en Europaskole, på en måde, der fratager lærerne disse rettigheder i ansættelses- eller udstationeringsperioden.
Det skal i denne forbindelse fremhæves, at rettighederne med hensyn til forfremmelse og pensionering for lærere, der er ansat eller udstationeret i Europaskolerne, fuldt ud reguleres af de relevante nationale retsforskrifter, og at det følgelig er umuligt for Det Øverste Råd at sikre opretholdelsen af disse rettigheder, når de nævnte forskrifter ikke gør en sådan opretholdelse mulig. Selv om Det Øverste Råd er forpligtet til at overholde disse forskrifter, forholder det sig desuden ikke desto mindre således, at anvendelsen af disse forskrifter på lærerne dels ikke er betinget af nogen indgriben fra dette Råds side, dels at det er vanskeligt at forestille sig, at Rådet, henset til sine begrænsede beføjelser, der er skarpt afgrænset ved aftalen, kan gøre indgreb i de rettigheder med hensyn til forfremmelse og pensionering, som disse lærere er blevet tillagt ved deres nationale retsforskrifter.
Under disse omstændigheder må det fastslås, at den af Det Forenede Kongerige anlagte fortolkning, hvorefter det sidste punktum i aftalens artikel 12, nr. 4), litra a), udelukkende er rettet til Det Øverste Råd med henblik på at pålægge det at overholde de nationale retsforskrifter med hensyn til forfremmelse og pensionering, ville fratage bestemmelsen enhver effektiv virkning.
Det følger heraf, at bestemmelsen i modsætning til det af Det Forenede Kongerige hævdede skal fortolkes således, at den for de medlemsstater, der er parter i aftalen, ligeledes omfatter forpligtelsen til at sikre sig, at lærerne i den periode, hvor de er ansat eller udstationeret i Europaskolerne, bevarer de rettigheder med hensyn til forfremmelse og pensionering, som de har i deres eget land.
Denne konstatering afkræftes hverken af den omstændighed, at aftalens artikel 12 indgår i afsnit II med overskriften »Skolens organer, og at den opregner Det Øverste Råds opgaver på det administrative område, eller af henvisningen i aftalens artikel 12 til samme aftales artikel 3, stk. 2.
Selv om det nemlig er ubestridt, at artikel 12 principielt opregner de opgaver, der påhviler Det Øverste Råd, skal det imidlertid fremhæves, at denne bestemmelse i næstsidste punktum i nr. 4), litra a), ligeledes sigter til »regeringerne, og at det sidste punktum i denne bestemmelse ikke, således som det er blevet konstateret i denne doms præmis 42, er formuleret i relation til Det Øverste Råds opgaver, men i relation til de ubetingede rettigheder for lærere, der er ansat eller udstationeret i Europaskolerne.
Placeringen af dette sidste punktum kan desuden forklares ved historiske årsager og ved den iboende forbindelse mellem genstanden for dette punktum og genstanden for det forudgående punktum. I den vedtægt for Europaskolen, der er nævnt i denne doms præmis 2, i dennes affattelse af 12. april 1957, var disse sætninger således forenet, og artikel 12, stk. 3, i denne vedtægt bestemte dengang, at Det Øverste Råd »réglait, avec les gouvernements, les questions relatives à l’affectation ou au détachement des professeurs, des maîtres et des surveillants de l’école de façon telle que ceux-ci conservent les droits à l’avancement et à la retraite garantis par leur statut national et bénéficient des avantages accordés aux fonctionnaires de leur catégorie à l’étranger. Det fremgår klart af denne tidligere affattelse af vedtægten, at Det Øverste Råd og regeringerne i fællesskab skulle sørge for at løse de spørgsmål, der er forbundet med udstationeringen og ansættelsen, således at det sikres, at lærerne ikke stilles ringere som følge af deres udstationering eller ansættelse ved en Europaskole. Selv om aftalen i sin nugældende affattelse yderligere styrker lærernes beskyttelse derved, at de tillægges et udtrykkeligt og ubetinget retskrav, har hensigten på ingen måde været at fritage regeringerne fra deres forpligtelse i denne henseende.
I modsætning til det, som Det Forenede Kongerige synes at antyde, er denne forpligtelse i øvrigt ikke frataget sin genstand som følge af, at medlemsstaterne skal overholde deres egen lovgivning. Det følger nemlig af de forestående præmisser, at forpligtelsen for de stater, der er parter i aftalen, til at opnå det formål, der er omhandlet i sidste punktum i aftalens artikel 12, nr. 4), litra a), ikke blot omfatter forpligtelsen til at overholde de nationale retsforskrifter med hensyn til retten til forfremmelse og pensionering, men ligeledes forpligtelsen til at sikre sig, at disse forskrifter udformes således, at lærere, der er ansat eller udstationeret i Europaskolerne, ikke udelukkes.
En sådan forpligtelse er desuden ikke uforenelig med artikel 165 TEUF. Dels vedrører den begrænsning af Unionens kompetence, der i denne bestemmelse er fastsat på uddannelsesområdet, ikke aftalen, eftersom denne ikke er en afledt akt, der er vedtaget af Unionens organer, men et folkeretligt instrument, der er indgået mellem medlemsstaterne og De Europæiske Fællesskaber. Dels, og for så vidt som tredje betragtning til aftalen ligeledes nævner, at denne »sui generis-samarbejdsordning mellem medlemsstaterne og De Europæiske Fællesskaber respekterer medlemsstaternes ansvar med hensyn til tilrettelæggelsen af deres uddannelsesordning, må det fastslås, at dette ansvar på ingen måde ændres af medlemsstaternes forpligtelse til ikke at stille lærere, der er ansat eller udstationeret i Europaskolerne, ringere med hensyn til retten til forfremmelse og pensionering.
For så vidt angår det andet fortolkningsspørgsmål, som parterne er uenige om, og som vedrører rækkevidden af udtrykket de »rettigheder med hensyn til forfremmelse, som de har i deres eget land, der er indeholdt i sidste punktum af aftalens artikel 12, nr. 4), litra a), skal det fremhæves, at denne rækkevidde og dermed den beskyttelse, som denne bestemmelse tillægger lærere, der er ansat eller udstationeret i Europaskolerne, ikke kan være afhængig af deres oprindelsessted, og at denne formulering således fordrer en selvstændig fortolkning.
En sådan fortolkning skal bl.a. gøre det muligt rent faktisk at opnå det formål, der forfølges med denne bestemmelse, og skal således sikre, at lærerne ikke på grund af deres ansættelse eller udstationering i en Europaskole stilles ringere med hensyn til forfremmelse og pensionering.
Hvad særligt angår udtrykket »forfremmelse skal det fastslås, at dette udtryk set i lyset af dette formål ikke kan fortolkes så restriktivt som foreslået af Det Forenede Kongerige. Som generaladvokaten har anført i punkt 45 og 46 i forslaget til afgørelse, refererer dette udtryk nemlig ikke kun til adgangen til stillinger, der har en betegnelse, som afspejler en højere rang i en skoles hierarki, og hvortil der knytter sig et større ansvarsområde, såsom skoleinspektør, men til enhver karrieremæssig stigning. Det omfatter således ligeledes adgang til lønklasser inden for samme stillingsgruppe, der indebærer en højere løn, men hverken medfører en anden titel eller et større ansvarsområde.
Ligeledes og i modsætning til det, som Det Forenede Kongerige synes at antyde, kan det ikke udledes af udtrykket de »rettigheder med hensyn til forfremmelse, som »de har i deres eget land, at der principielt kun refereres til situationer, hvor der efter de nationale retsforskrifter består ret til automatisk forfremmelse på grund af anciennitet. Som generaladvokaten har anført i punkt 53-55 i forslaget til afgørelse, følger det af ordlyden af og formålet med det sidste punktum i aftalens artikel 12, nr. 4), litra a), at bestemmelsen tilsigter at bevare samtlige rettigheder vedrørende karrieremæssig stigning for lærere, der er ansat eller udstationeret i Europaskolerne, således som de er fastsat i de respektive nationale retsforskrifter, uanset hvilken udformning disse rettigheder har. De kan således afhængigt af de rettigheder, som de er tillagt ved disse forskrifter, antage form af en automatisk ret til forfremmelse eller kun af en ret til at deltage i de procedurer, der gør det muligt at forbedre sin karrieremæssige stilling. Disse rettigheder kan derimod ikke have en mindre rækkevidde end dem, som de ved Europaskolerne ansatte eller udstationerede lærere ville have haft, hvis de var forblevet i deres stilling ved uddannelsesinstitutionen i deres oprindelsesmedlemsstat.
Det følger af samtlige ovenstående betragtninger, at aftalens artikel 12, nr. 4), litra a), sidste punktum, skal fortolkes således, at den forpligter de medlemsstater, der er parter i aftalen, til at påse, at lærere, der udstationeres eller ansættes ved Europaskolerne, under deres udstationering eller ansættelse nyder godt af de samme rettigheder med hensyn til karrieremæssig stigning og pensionering, som dem, der gælder for deres landsmænd efter de nationale bestemmelser i deres oprindelsesmedlemsstat.
Det Forenede Kongeriges anvendelse af aftalens artikel 12, nr. 4), litra a), sidste punktum
Parternes argumenter
Kommissionen er af den opfattelse, at den obligatoriske ansættelseskontrakt, som de engelske og walisiske lærere indgår med undervisningsministeriet med henblik på deres udstationering i Europaskolerne, og som fastfryser disse læreres løn på det eksisterende løntrin under hele udstationeringsperioden, idet de hindres i at ansøge om at avancere til en af de højere lønskalaer eller om at oppebære de »tillæg for undervisnings- og uddannelsesmæssige forpligtelser, der er fastsat i STPCD, er i strid med aftalens artikel 12, nr. 4), litra a), og artikel 25, nr. 1).
De potentielle ansøgere stilles for det første ringere som følge af, at de i udstationeringsperioden ikke har mulighed for at deltage i den bedømmelse, der giver dem adgang til »post-threshold pay scale. Af denne årsag kan de kun, når de vender tilbage til Det Forenede Kongerige efter deres udstationering, ansøge om stillinger, der er indplaceret i den grundlæggende lønskala, hvilket begrænser antallet af de stillinger, som de kan komme i betragtning til.
For det andet nedsætter den omstændighed, at de ikke kan oppebære noget tillæg eller komme i betragtning til nogen forfremmelse i en udstationeringsperiode på ni år, i betydelig grad den løn, der lægges til grund for beregning af deres pensionsrettigheder, og dermed størrelsen af den fremtidige pension.
Kommissionen har endvidere gjort gældende, at denne udelukkelse medfører et betragteligt tab for Unionens budget, idet der over budgettet skal afholdes en større difference mellem den ringere nationale løn og den harmoniserede løn efter statutten for udstationeret personale.
Kommissionen anslår, at Unionens budget i 2008 blev belastet med en ekstraomkostning på omkring 720000 EUR på grund af de 194 udstationerede engelske og walisiske lærere. Denne omkostning opstår som følge af den højere difference, der skulle betales i medfør af artikel 49, stk. 2, litra b), i statutten for det udstationerede personale og følgelig i henhold til aftalens artikel 25, nr. 2). På grundlag af denne beregning kan det med rimelighed lægges til grund, at den omstændighed, at udstationerede engelske og walisiske lærere ikke har mulighed for at få adgang til »post-threshold pay scale i sig selv medfører en ekstra årlig udgift for Unionens budget på mellem 500000 og 1000000 EUR.
Kommissionen har understreget, at den ikke er af den opfattelse, at de udstationerede engelske og walisiske lærere automatisk bør få adgang til de højere lønskalaer, der er fastsat for »post-threshold scale, »advanced teachers og »excellent teachers og derefter uden videre stige i disse skalaer, eller oppebære »teaching and learning responsibility payments. Kommissionen har begrænset sin påstand til, at det fastslås, at disse lærere har ret til lønstigninger på samme vilkår som enhver anden lærer, der er ansat i Det Forenede Kongerige, og navnlig at de kan deltage i de bedømmelsesprocedurer, der er fastsat for at få adgang til disse lønskalaer.
Ifølge Kommissionen viser en detaljeret analyse af de forskellige faglige normer og opgaver, der er forbundet med disse skalaer og tillæg, at de lærere, der er udstationeret ved Europaskolerne, hyppigt udfører opgaver, der i princippet gør det muligt for dem at få adgang til disse skalaer og oppebære de nævnte tillæg.
Kommissionen er af den opfattelse, at Det Forenede Kongerige ikke kan henvise til angivelige tekniske vanskeligheder for at begrunde en manglende overholdelse af de forpligtelser, der følger af aftalen. Den har endvidere bestridt den omstændighed, at sådanne vanskeligheder rent faktisk eksisterer, eller at de ikke kan løses ved hjælp af en indsats, der står i et rimeligt forhold til de omhandlede interesser.
Hvad for det første angår tilrettelæggelsen af bedømmelserne af de udstationerede lærere har den indledningsvis anført, at bedømmelsen med henblik på at få adgang til »post-threshold pay scale udføres af skolelederne i de lokale skoler, og at der umiddelbart ikke er noget til hinder for, at denne opgave overlades til direktøren for Europaskolen. Der foreligger endvidere andre muligheder. Det Forenede Kongerige kunne således udsende nogle inspektører, der fører kontrol med den bedømmelse, der udføres af direktørerne for Europaskolerne, eller eksterne bedømmere, der selv udfører bedømmelsen, eller vælge en kombination af disse fremgangsmåder. Endelig er der intet til hinder for, at bedømmerne fra det nationale kontor, der udfører bedømmelserne af nationale ansøgere til »advanced skills teachers-stillinger og »excellent teachers-stillinger, rejser til Europaskolerne, eftersom de allerede foretager bedømmelser i forsvarsministeriets skoler i Tyskland og i andre lande uden for Det Forenede Kongerige.
Hvad for det andet angår Det Forenede Kongeriges argument om, at adgangen til de højere lønskalaer er afhængig af oprettelsen af stillinger, har Kommissionen hævdet, at dette ikke gælder for adgang til the »post-threshold pay scale, hvis indførelse i det væsentlige udgør en skjult almindelig lønstigning. Hvad angår adgangen til de øvrige højere lønskalaer er der tale om, at der skal oprettes en stilling i budgetmæssig forstand. Der er imidlertid intet, der hindrer Det Forenede Kongerige i at tildele undervisningsministeriet et passende antal »advanced skills teachers-stillinger og »excellent teachers-stillinger til udstationerede lærere.
Det Forenede Kongerige har bestridt, at dets politik over for udstationerede lærere er i strid med aftalens artikel 12, nr. 4), litra a), og artikel 25.
Det Forenede Kongerige er af den opfattelse, at Kommissionens søgsmål er støttet på en urigtig opfattelse af de udstationerede læreres faglige statut og af karakteren af de supplerende lønelementer, der er fastsat i STPCD. I denne forbindelse har medlemsstaten bl.a. fremhævet, at de udstationerede engelske og walisiske lærere ikke nødvendigvis tidligere har været beskæftiget i en offentlig støttet national skole, og at de følgelig muligvis ikke var omfattet af STPCD, før de blev udstationeret. STPCD udgør således ikke »de rettigheder, som de har i deres eget land (»le statut national), som omhandlet i aftalens artikel 12.
De udstationerede engelske og walisiske lærere har endvidere frivilligt givet afkald på deres tidligere beskæftigelse for at opnå en ny stilling i en Europaskole på grundlag af en ny ansættelseskontrakt, der er indgået med undervisningsministeriet. I den nævnte kontrakt er det netop anført, at en udstationeret lærer ikke kan anmode om at blive indplaceret i de højere lønskalaer og oppebære de supplerende tillæg, der er omhandlet i STPCD. De pågældende lærer har således frivilligt valgt at acceptere et job, som STPCD ikke finder anvendelse på.
Det Forenede Kongerige har i øvrigt gjort gældende, at de supplerende lønelementer, der er fastsat i STPCD, ikke er garanteret ved de nationale retsforskrifter og ikke udgør en »rettighed med hensyn til forfremmelse som omhandlet i aftalens artikel 12, nr. 4), litra a). Disse elementer tildeles nemlig ikke automatisk i forhold til lærernes anciennitet, idet der skal ansøges herom, og de tildeles efter visse kriterier. Der er desuden kun adgang til »tillæggene for undervisnings- og uddannelsesmæssige forpligtelser samt til »advanced skills teachers og »excellent teachers-ordningerne, i det omfang en skole beslutter at oprette stillinger i denne henseende. De supplerende lønelementer udgør endvidere ikke en »forfremmelse i bestemmelsens forstand, eftersom de lærere, der tildeles et sådant vederlag, bevarer deres stilling som »lærer og ikke avancerer til en stilling i en højere kategori.
Det Forenede Kongerige er af den opfattelse, at såfremt de udstationerede lærere skulle have ret til de supplerende lønelementer uden at være forpligtet til at varetage de opgaver, der følger med, ville det medføre en forskelsbehandling i forhold til de nationale lærere. Det Forenede Kongerige har bl.a. bestridt, at de udstationerede lærere opfylder kriterierne for at opnå de supplerende lønelementer. Der er således ikke nogen reel ligestilling mellem situationen for lærere i Europaskolerne og lærerne ved de offentligt støttede skoler i Det Forenede Kongerige.
En sådan forskelsbehandling følger ligeledes af den omstændighed, at kontrollen med lærerne ved Europaskolernes faglige kompetence ikke er så præcis og streng som den, der er fastsat på nationalt plan. Kommissionens forslag om, at den nævnte kontrol udføres af inspektører, der udsendes fra Det Forenede Kongerige til Europaskolerne, er ikke tilstrækkeligt til at sikre en ligestilling i denne henseende.
Hvad endelig angår aftalens artikel 25 har Det Forenede Kongerige gjort gældende, at selv om dets fortolkning af aftalens artikel 12, nr. 4), litra a), sidste punktum, skulle vise sig at være urigtig, er dette ikke ensbetydende med et tab for Unionens budget. Det er ganske vist muligt, at visse engelske og walisiske lærere, der er udstationerede eller ansat i Europaskolerne, erhverver ret til et supplerende vederlag for fremtiden, såfremt de fremsætter en passende ansøgning, og denne ansøgning godkendes. For så vidt som erhvervelsen af denne ret imidlertid afhænger af en individuel bedømmelse af hver lærer, er der ingen af de nævnte lærere, der for nærværende kan komme i betragtning hertil. Det Forenede Kongerige har følgelig indtil nu opfyldt sin forpligtelse til at udbetale det fulde vederlag, som disse lærere har ret til.
Domstolens bemærkninger
Kommissionen har i det væsentlige foreholdt Det Forenede Kongerige, at det ikke har sørget for, at lærere, der er ansat eller udstationeret i Europaskolerne af England eller Wales, bevarer de rettigheder med hensyn til forfremmelse og pensionering, som de har i deres eget land, jf. aftalens artikel 12, nr. 4), litra a), sidste punktum, og følgelig heller ikke har opretholdt de nævnte læreres vederlag i strid med samme aftales artikel 25, nr. 1).
Med henblik på at bedømme, om dette klagepunkt er begrundet, skal det indledningsvis afgøres, om STPCD for disse lærere udgør »de rettigheder, som de har i deres eget land (»le statut national) i den forstand, hvori dette udtryk er anvendt i den franske version af aftalens artikel 12, nr. 4), litra a), sidste punktum.
I denne forbindelse må det fastslås, at selv om de medlemsstater, der er part i aftalen, som anført i tredje betragtning hertil fortsat er ansvarlige for tilrettelæggelsen af deres uddannelsesordning, kan en stat ikke under påberåbelse af denne ordnings særlige karakter unddrage sig de forpligtelser, der følger af denne aftale, og fratage de lærere, som de ansætter eller udstationerer i Europaskolerne den beskyttelse, som de er blevet tillagt ved aftalens artikel 12, nr. 4), litra a), sidste punktum.
Dette ville imidlertid netop være konsekvensen af Det Forenede Kongeriges argumentation, hvorefter STPCD ikke udgør »de rettigheder, som de har i deres eget land (»le statut national) i bestemmelsens forstand for de engelske og walisiske lærere. Ifølge denne argumentation er der, henset til den særlige karakter af uddannelsesordningen i denne medlemsstat, ganske enkelt ikke nogen »statut national i medlemsstaten.
Det skal endvidere fremhæves, at STPCD er obligatorisk for alle offentligt støttede skoler i England og Wales, og at hovedparten af de lærere, der er rekrutteret i dette område, rent faktisk er beskæftiget i en sådan skole, men det skal ligeledes fremhæves, at der selv blandt de ikke offentligt støttede skoler er en stor del, der fuldt ud eller delvist anvender STPCD. Kommissionen har i denne henseende – uden at blive modsagt af Det Forenede Kongerige – forklaret, at de ikke offentligt støttede skoler, der kun delvist anvender SPCD, rent faktisk anvender de vilkår, der er fastsat heri, som et minimum, idet de tilføjer supplerende fordele, og at STPCD i realiteten finder anvendelse på 90% af de lærere, der er beskæftiget i den pågældende medlemsstat.
I den standardansættelseskontrakt, som de lærere, der er ansat eller udstationeret af England eller Wales i Europaskolerne, indgår med undervisningsministeriet med henblik på denne ansættelse eller udstationering, er det desuden fastsat, at den nationale løn, som udbetales månedligt til disse lærere, fastsættes i overensstemmelse med de i STPCD fastlagte lønskalaer, og at de årlige lønforhøjelser, der fastsættes efter forhandling på nationalt plan, og som gælder ifølge STPCD, også kommer til udbetaling. Det er således ubestridt, at arbejdsvilkårene selv for disse lærere delvist er reguleret i STPCD, og at det derfor kun er på en selektiv måde, og navnlig for så vidt angår adgangen til en højere lønskala eller tildeling af et løntillæg, at den pågældende kontrakt udelukker anvendelsen af STPCD.
Det må under disse omstændigheder fastslås, at STPCD for de engelske og walisiske lærere udgør »de rettigheder, som de har i deres eget land (»le statut national) som omhandlet i aftalens artikel 12, nr. 4), litra a), sidste punktum.
Med hensyn til det Forenede Kongeriges argument om, at det ikke kan tilpligtes at tillægge alle de lærere, som det ansætter eller udstationerer i Europaskolerne, de rettigheder til forfremmelse, der er fastsat i STPCD, eftersom kun en del af disse lærere før deres ansættelse eller udstationering var beskæftiget ved en offentligt støttet skole i England eller Wales, bemærkes, at Kommissionen under denne sag ikke har nedlagt påstand om, at de i STPCD fastsatte rettigheder skal finde anvendelse på samtlige de lærere, der ansættes eller udstationeres af denne medlemsstat, men udelukkende på dem, der kommer fra England eller Wales. Den omstændighed, at STPCD bl.a. ikke finder anvendelse på lærere, der er beskæftiget i Skotland, er uden betydning for denne sag.
For så vidt som ikke blot de offentligt støttede skoler i England eller Wales, men ligeledes en stor del af de ikke offentligt støttede skoler, helt eller delvist anvender STPCD, må det for øvrigt antages, at størstedelen af de engelske og walisiske lærere, der er ansat eller udstationeret i Europaskolerne, var omfattet af de vilkår, der er fastsat i STPCD, før deres ansættelse eller udstationering. Selv om det imidlertid skulle vise sig, at en del af disse lærere ikke var underlagt STPCD som følge af den omstændighed, at de tidligere enten var ansat ved en ikke offentligt støttet skole, der havde valgt ikke at anvende STPCD, eller ikke var ansat af nogen andre skoler, kan dette forhold under alle omstændigheder ikke begrunde, at Det Forenede Kongerige i medfør af den standardkontrakt, som lærerne skal underskrive med henblik på deres ansættelse eller udstationering i Europaskolerne, udelukker anvendelsen af visse fordele, der i STPCD er fastsat for samtlige engelske eller walisiske lærere.
I modsætning til det af Det Forenede Kongerige hævdede er denne udelukkelse desuden ikke begrundet som følge af den blotte omstændighed, at disse lærere indgår denne kontrakt frivilligt og med fuldt kendskab til konsekvenserne. Selv om det er korrekt, at disse lærere på ingen måde er tvunget til at ansøge om at blive ansat eller udstationeret i en Europaskole og er bekendt med vilkårene i den nye ansættelseskontrakt, forholder det sig nemlig ikke desto mindre således, at disse lærere ikke har noget andet valg end at acceptere at underskrive den pågældende kontrakt, hvis vilkår er dikteret af undervisningsministeriet. Det kan ikke – uden at aftalens artikel 12, nr. 4), litra a), sidste punktum, fratages sin effektive virkning – med føje hævdes, at lærerne under sådanne omstændigheder bevidst har givet afkald på de fordele, der følger af STPCD, og på de rettigheder, som de er blevet tillagt ved denne bestemmelse i aftalen.
Hvad dernæst angår spørgsmålet om, hvorvidt adgangen til mere fordelagtige lønskalaer, såsom »post-threshold pay scale samt de skalaer, der finder anvendelse på »excellent teachers og på »advanced skills teachers, samt adgang til andre løntillæg, såsom »teaching and learning responsibility payments i STPCD, udgør rettigheder med hensyn til forfremmelse i bestemmelsens forstand, bemærkes, at det allerede er blevet fastslået i denne doms præmis 54 og 55, at de rettigheder, der medfører en højere løn, uden at denne fordel er forbundet med tildeling af en anden titel til læreren, samt dem, der ikke tildeles automatisk som følge af anciennitet, men som nødvendiggør deltagelse i nogle procedurer og opfyldelse af visse kriterier, ligeledes udgør sådanne rettigheder.
Det følger heraf, at Det Forenede Kongeriges argumenter om, at de lærere, som disse skalaer og tillæg finder anvendelse på, beholder deres stilling og burde have gennemgået sådanne procedurer, må forkastes. Kommissionen har desuden ikke gjort gældende, at lærere, der ansættes eller udstationeres af England og Wales, automatisk bør komme i betragtning til de pågældende lønskalaer og tillæg, men at de bør få adgang hertil på samme betingelser som dem, der gælder for de engelske og walisiske lærere, der er underlagt STPCD.
For så vidt som Det Forenede Kongerige har gjort gældende, at de ansatte eller udstationerede lærere principielt ikke kan opfylde de faglige normer, der ligger til grund for adgangen til disse lønskalaer, samt udføre de supplerende opgaver, der er forbundet med anvendelsen af nogle af disse lønskalaer og tillæg, bemærkes, at Kommissionen har foretaget en detaljeret analyse af disse kriterier og opgaver, idet den på en troværdig måde har forklaret, at et stort antal af disse lærere opfylder disse normer og udfører tilsvarende opgaver i Europaskolerne.
Denne analyse og disse forklaringer svækkes ikke af de sporadiske argumenter, som Det Forenede Kongerige har fremført, hvorefter der i det væsentlige ikke er nogen reel ligeværdighed mellem situationen for lærere i Europaskolerne og lærerne i skolerne i Det Forenede Kongerige. En sådan påstand er nemlig i strid med artikel 10 i statutten for det udstationerede personale, der kræver, at de ansatte eller udstationerede lærere skal have kvalifikationer og opfylde de nødvendige betingelser for at udfylde tilsvarende funktioner i deres hjemland. For så vidt som Det Forenede Kongeriges argumenter er støttet på den antagelse, at disse normer og disse opgaver pr. definition ikke kan opfyldes af disse lærere, henset til, at Europaskolerne ikke fungerer på samme måde som offentligt støttede skoler i England og Wales, tilsidesætter det desuden Europaskolernes særlige stilling og deres sui generis-karakter.
I modsætning til det af Det Forenede Kongerige hævdede medfører adgangen for lærere ansat eller udstationeret af England og Wales i Europaskolerne til de nævnte lønskalaer og løntillæg heller ikke en forskelsbehandling til skade for deres nationale kolleger med den begrundelse, at det ville være umuligt at sikre en kontrol med den faglige kompetence hos lærerne ved Europaskolerne, der er lige så præcis og streng som den, der er fastsat på nationalt plan. Som generaladvokaten har anført i punkt 87-90 i forslaget til afgørelse, savner dette argument nemlig grundlag, for så vidt som der findes hensigtsmæssige måder, hvorpå man kan sikre sig en sådan kontrol. Det Forenede Kongerige har i øvrigt ikke redegjort for, hvorfor det er af den opfattelse, at de forskellige muligheder, som Kommissionen har foreslået i denne forbindelse, ikke gør det muligt at opnå et tilfredsstillende resultat, men blot har hævdet, at det ikke ville være tilstrækkeligt at sende nationale inspektører til Europaskolerne.
Det Forenede Kongerige har endvidere anført, at mange lærere ved de offentligt støttede skoler i England og Wales ikke kommer i betragtning til de lønskalaer, der er fastsat for »excellent teachers og »advanced skills teachers eller »teaching and learning responsibility payments som følge af den omstændighed, at der ikke er oprettet nogen eller kun ganske få stillinger, der giver ret til disse lønskalaer eller tillæg, i deres skoler. Denne omstændighed begrunder imidlertid ikke, at samtlige engelske og walisiske lærere, der er ansat eller udstationeret i Europaskolerne, afskæres fra disse lønskalaer og tillæg.
I besvarelse af Kommissionens opfordring til at forsyne Europaskolerne med et antal af denne type stillinger, der er proportionalt med antallet heraf i England og Wales, har Det Forenede Kongerige desuden ikke bestridt, at dette rent faktisk er muligt, men har oplyst, at det antal stillinger, der i givet fald skulle oprettes ved Europaskolerne, ville være ganske ringe, måske endda lig nul, og at det under disse omstændigheder ville være vanskeligt at afgøre, ved hvilke Europaskoler disse stillinger rent faktisk skulle oprettes. Denne type praktiske vanskeligheder ved fordelingen af stillinger, der giver ret til de pågældende lønskalaer og tillæg, kan imidlertid ikke begrunde en fuldstændig afvisning af at tilknytte sådanne stillinger til Europaskolerne. Det er i øvrigt ubestridt, at Det Forenede Kongerige i henhold til aftalens artikel 12, nr. 4), litra a), næstsidste punktum, kunne lade sig bistå af Det Øverste Råd for at løse disse vanskeligheder med henblik på bl.a. at udpege de stillinger i Europaskolerne, der skal beklædes med »excellent teachers og »advanced skills teachers.
Det følger af det foregående, at adgangen til mere fordelagtige lønskalaer, såsom »post-threshold pay scale samt de skalaer, der finder anvendelse på »excellent teachers og på »advanced skills teachers, samt til andre løntillæg, såsom »teaching and learning responsibility payments som omhandlet i STPCD, udgør rettigheder med hensyn til forfremmelse i den forstand, hvori udtrykket er anvendt i aftalens artikel 12, nr. 4), litra a), sidste punktum, som Det Forenede Kongerige skal sikre overholdt i forhold til lærere, der ansættes eller udstationeres af England eller Wales i Europaskolerne. Eftersom adgangen til disse lønskalaer og tillæg har en direkte indvirkning på den pension, som disse lærere kan se frem til, udgør denne adgang i øvrigt ligeledes en rettighed med hensyn til pensionering, som de har i deres eget land, som omhandlet i bestemmelsen.
Hvad endelig angår spørgsmålet om, hvorvidt Det Forenede Kongerige korrekt anvender aftalens artikel 25, nr. 1), bemærkes, at denne bestemmelse forpligter medlemsstaterne til at bidrage til Europaskolernes budget igennem fortsat udbetaling af løn til de lærere, de udstationerer eller ansætter i disse skoler. Det fremgår af denne artikels nr. 2), sammenholdt med artikel 49 i statutten for det udstationerede personale, at Den Europæiske Union bidrager til budgettet ved at udbetale det europæiske supplement. I denne forbindelse har Kommissionen uden virkelig at blive modsagt af Det Forenede Kongerige fremlagt nogle tal, hvoraf det på en troværdig måde fremgår, at fastfrysningen af lønnen for de engelske og walisiske lærere, der ansættes eller udstationeres i Europaskolerne, har medført, at Unionen har måttet udbetale et højere europæisk supplement til disse lærere, hvilket har medført en forøgelse af Unionens årlige bidrag til de nævnte skolers budget.
Denne konstatering kan bl.a. ikke drages i tvivl af Det Forenede Kongeriges argument om, at adgangen til de højere lønskalaer og til løntillæggene er betinget af en individuel bedømmelse af hver lærer, der endnu ikke har fundet sted af de engelske og walisiske lærere, der er ansat eller udstationeret i Europaskolerne. Dette argument ser nemlig helt bort fra den omstændighed, dels at sådanne bedømmelser netop endnu ikke har fundet sted på grund af disse læreres systematiske udelukkelse fra at komme i betragtning til de nævnte skalaer og tillæg, dels at det med rimelighed kan antages, at nogle af disse lærere allerede ville have fået adgang til disse skalaer og tillæg, såfremt der ikke havde været tale om en sådan udelukkelse.
Det følger heraf, at der, for så vidt som Det Forenede Kongeriges korrekte fortolkning og anvendelse af aftalens artikel 12, nr. 4), litra a), sidste punktum, ville have indebåret, at medlemsstaten skulle betale et højere bidrag til Europaskolernes budget, er en forbindelse, i det mindste indirekte, mellem tilsidesættelsen af aftalens artikel 12, nr. 4), litra a), og medlemsstaternes forpligtelse efter samme aftales artikel 25, nr. 1), hvilken forbindelse Det Forenede Kongerige i øvrigt ikke har bestridt. Ved at hindre disse lærere i at ansøge om at avancere til en af de højere lønskalaer eller om at oppebære »tillæg for undervisnings- og uddannelsesmæssige forpligtelser har Det Forenede Kongerige følgelig ligeledes tilsidesat aftalens artikel 25, nr. 1).
Henset til samtlige ovenstående betragtninger må det fastslås, at Det Forenede Kongerige har foretaget en urigtig anvendelse af aftalens artikel 12, nr. 4), litra a), og artikel 25, nr. 1), ved at udelukke de engelske og walisiske lærere, der er ansat eller udstationeret i Europaskolerne, fra i ansættelses- eller udstationeringsperioden at få adgang til mere fordelagtige lønskalaer, kendt under forskellige betegnelser såsom »threshold pay, »excellent teacher system og »advanced skills teachers, og fra adgang til andre løntillæg, såsom »teaching and learning responsibility payments, der er fastsat STPCD.
Sagens omkostninger
I medfør af procesreglementets artikel 69, stk. 2, pålægges det den tabende part at betale sagens omkostninger, hvis der er nedlagt påstand herom. Da Kommissionen har nedlagt påstand om, at Det Forenede Kongerige tilpligtes at betale sagens omkostninger, og Det Forenede Kongerige har tabt sagen, bør det pålægges Det Forenede Kongerige at betale sagens omkostninger.
På grundlag af disse præmisser udtaler og bestemmer Domstolen (Første Afdeling):
Artikel 12, nr. 4), litra a), sidste punktum, i aftalen om vedtægten for Europaskolerne af 21. juni 1994 skal fortolkes således, at den forpligter de medlemsstater, der er parter i aftalen, til at påse, at lærere, der udstationeres eller ansættes ved Europaskolerne, under deres udstationering eller ansættelse nyder godt af de samme rettigheder med hensyn til karrieremæssig stigning og pensionering som dem, der gælder i henhold til bestemmelserne i oprindelsesmedlemsstaten for de i indlandet ansatte lærere.
Det Forenede Kongerige Storbritannien og Nordirland har foretaget en urigtig anvendelse af aftalens artikel 12, nr. 4), litra a), og artikel 25, nr. 1), ved at udelukke de engelske og walisiske lærere, der er ansat eller udstationeret i Europaskolerne, fra i ansættelses- eller udstationeringsperioden at få adgang til mere fordelagtige lønskalaer, kendt under forskellige betegnelser såsom »threshold pay, »excellent teacher system og »advanced skills teachers, og fra adgang til andre løntillæg, såsom »teaching and learning responsibility payments, der er fastsat i »School Teachers Pay and Conditions Document.
Det Forenede Kongerige Storbritannien og Nordirland betaler sagens omkostninger.
Underskrifter
Artikel 267 TEUF — ophævelse af en retsafgørelse — hjemvisning til den omhandlede ret — forpligtelse til at efterleve afgørelsen om ophævelse — præjudiciel forelæggelse — mulighed — miljø — Århuskonventionen — direktiv 85/337/EØF — direktiv 96/61/EF — offentlig deltagelse i beslutningsprocesser — opførelse af et affaldsdeponeringsanlæg — ansøgning om tilladelse — forretningshemmelighed — manglende udlevering af et dokument til offentligheden — virkning på gyldigheden af en afgørelse om at tillade et deponeringsanlæg — afhjælpning — vurdering af projektets indvirkning på miljøet — endelig udtalelse inden medlemsstatens tiltrædelse af Unionen — tidsmæssig anvendelse af direktiv 85/337 — søgsmål — foreløbige forholdsregler — udsættelse af gennemførelse — annullation af den anfægtede afgørelse — ejendomsret — krænkelse
I sag C-416/10,
angående en anmodning om præjudiciel afgørelse i henhold til artikel 267 TEUF, indgivet af Najvyšší súd Slovenskej republiky (Slovakiet) ved afgørelse af 17. august 2010, indgået til Domstolen den 23. august 2010, i sagen:
Jozef Križan,
Katarína Aksamitová,
Gabriela Kokošková,
Jozef Kokoška,
Martina Strezenická,
Jozef Strezenický,
Peter Šidlo,
Lenka Šidlová,
Drahoslava Šidlová,
Milan Šimovič,
Elena Šimovičová,
Stanislav Aksamit,
Tomáš Pitoňák,
Petra Pitoňáková,
Mária Križanová,
Vladimír Mizerák,
Ľubomír Pevný,
Darina Brunovská,
Mária Fišerová,
Lenka Fišerová,
Peter Zvolenský,
Katarína Zvolenská,
Kamila Mizeráková,
Anna Konfráterová,
Milan Konfráter,
Michaela Konfráterová,
Tomáš Pavlovič,
Jozef Krivošík,
Ema Krivošíková,
Eva Pavlovičová,
Jaroslav Pavlovič,
Pavol Šipoš,
Martina Šipošová,
Jozefína Šipošová,
Zuzana Šipošová,
Ivan Čaputa,
Zuzana Čaputová,
Štefan Strapák,
Katarína Strapáková,
František Slezák,
Agnesa Slezáková,
Vincent Zimka,
Elena Zimková,
Marián Šipoš,
Mesto Pezinok
mod
Slovenská inšpekcia životného prostredia,
procesdeltager:
Ekologická skládka as, har
DOMSTOLEN (Store Afdeling)
sammensat af præsidenten, V. Skouris, vicepræsidenten, K. Lenaerts, afdelingsformændene A. Tizzano, M. Ilešič, L. Bay Larsen (refererende dommer) og J. Malenovský samt dommerne A. Borg Barthet, J.-C. Bonichot, C. Toader, J.-J. Kasel og M. Safjan,
generaladvokat: J. Kokott
justitssekretær: fuldmægtig C. Strömholm,
på grundlag af den skriftlige forhandling og efter retsmødet den 17. januar 2012,
efter at der er afgivet indlæg af:
Jozef Križan, Katarína Aksamitová, Gabriela Kokošková, Jozef Kokoška, Martina Strezenická, Jozef Strezenický, Peter Šidlo, Lenka Šidlová, Drahoslava Šidlová, Milano Šimovič, Elena Šimovičová, Stanislav Aksamit, Tomáš Pitoňák, Petra Pitoňáková, Mária Križanová, Vladimír Mizerák, Ľubomír Pevný, Darina Brunovská, Mária Fišerová, Lenka Fišerová, Peter Zvolenský, Katarína Zvolenská, Kamila Mizeráková, Anna Konfráterová, Milan Konfráter, Michaela Konfráterová, Tomáš Pavlovič, Jozef Krivošík, Ema Krivošíková, Eva Pavlovičová, Jaroslav Pavlovič, Pavol Šipoš, Martina Šipošová, Jozefína Šipošová, Zuzana Šipošová, Ivan Čaputa, Zuzana Čaputová, Štefan Strapák, Katarína Strapáková, František Slezák, Agnesa Slezáková, Vincent Zimka, Elena Zimková og Marián Šipoš ved advokáti T. Kamenec og Z. Čaputová
Mesto Pezinok ved advokáti J. Ondruš og K. Siváková
Slovenská inšpekcia životného prostredia ved advokát L. Fogaš
Ekologická skládka as ved advokát P. Kováč
den slovakiske regering ved B. Ricziová, som befuldmægtiget
den tjekkiske regering ved M. Smolek og. D. Hadroušek, som befuldmægtigede
den franske regering ved S. Menez, som befuldmægtiget
den østrigske regering ved C. Pesendorfer, som befuldmægtiget
Europa-Kommissionen ved P. Oliver og A. Tokár, som befuldmægtigede,
og efter at generaladvokaten har fremsat forslag til afgørelse i retsmødet den 19. april 2012,
afsagt følgende
Dom
Anmodningen om præjudiciel afgørelse vedrører fortolkningen af konventionen om adgang til oplysninger, offentlig deltagelse i beslutningsprocesser samt adgang til klage og domstolsprøvelse på miljøområdet, undertegnet i Århus den 25. juni 1998 og indgået på Det Europæiske Fællesskabs vegne ved Rådets afgørelse 2005/370/EF af 17. februar 2005 (EUT L 124, s. 1, herefter »Århuskonventionen), af artikel 191, stk. 1 og 2, TEUF og artikel 267 TEUF, af Rådets direktiv 85/337/EØF af 27. juni 1985 om vurdering af visse offentlige og private projekters indvirkning på miljøet (EFT L 175, s. 40), som ændret ved Europa-Parlamentets og Rådets direktiv 2003/35/EF af 26. maj 2003 (EUT L 156, s. 17, herefter »direktiv 85/337), samt af Rådets direktiv 96/61/EF af 24. september 1996 om integreret forebyggelse og bekæmpelse af forurening (EFT L 257, s. 26), som ændret ved Europa-Parlamentets og Rådets forordning (EF) nr. 166/2006 af 18. januar 2006 (EUT L 33, s. 1, herefter »direktiv 96/61).
Anmodningen er blevet indgivet under en sag, der føres dels af Jozef Križan og 43 andre fysiske sagsøgere, der er indbyggere i Pezinok, dels af Mesto Pezinok (byen Pezinok), mod Slovenská inšpekcia životného prostredia (det slovakiske miljøinspektorat, herefter »inšpekcia) vedrørende lovligheden af afgørelser truffet af forvaltningsmyndigheden, hvorved Ekologická skládka as (herefter »Ekologická skládka), der er intervenient i hovedsagen, fik tilladelse til at opføre og drive et affaldsdeponeringsanlæg.
Retsforskrifter
International ret
Århuskonventionens artikel 6 med overskriften »Offentlig deltagelse i afgørelser vedrørende konkrete aktiviteter bestemmer følgende i stk. 1, 2, 4 og 6:
Hver part:
anvender bestemmelserne i denne artikel i forbindelse med afgørelser om, hvorvidt der skal gives tilladelse til forslag til aktiviteter, der er indeholdt i bilag I
Den berørte offentlighed informeres tidligt i en beslutningsproces på miljøområdet, på en passende, betimelig og effektiv måde, ved offentlig bekendtgørelse eller individuelt, afhængig af sagens omstændigheder, om bl.a. følgende:
den forventede procedure, herunder følgende oplysninger, når og hvis de kan stilles til rådighed:
iv)
angivelse af den offentlige myndighed, hvorfra alle relevante oplysninger kan indhentes, eller hvor relevante oplysninger er blevet anbragt med henblik på, at offentligheden kan gennemse dem
Hver part sørger for, at offentligheden inddrages tidligt i processen, mens alle muligheder stadig er åbne, og effektiv offentlig deltagelse kan finde sted.
Med forbehold af parternes rettigheder efter [bl.a.] artikel 4, stk. [4], til at afslå adgang til visse oplysninger, stiller hver part krav om, at de kompetente offentlige myndigheder på forespørgsel, hvis dette kræves i national ret, giver den berørte offentlighed adgang til at gennemgå alle oplysninger, der er relevante for beslutningsprocedurer, omfattet af denne artikel, uden vederlag, og så snart oplysningerne foreligger.
Konventionens artikel 9 med overskriften »Adgang til klage og domstolsprøvelse bestemmer følgende i stk. 2 og 4:
Hver part sikrer, inden for rammerne af dens nationale lovgivning, at medlemmer af den berørte offentlighed:
har adgang til ved en domstol og/eller et andet ved lov etableret uafhængigt og upartisk organ at få prøvet den materielle og processuelle lovlighed af enhver afgørelse, handling eller undladelse, der er omfattet af bestemmelserne i artikel 6, og hvor der er hjemmel i national ret og med forbehold for stk. 3 nedenfor, af andre relevante bestemmelser i denne konvention.
I tillæg til og med forbehold for stk. 1, skal procedurerne, der er fastsat i stk. 1, 2 og 3 ovenfor, stille tilstrækkelige og effektive retsmidler til rådighed, inklusive foreløbige retsmidler, hvor dette findes passende, der skal være rimelige og retfærdige, betimelige og ikke uoverkommeligt dyre.
Bilag I, stk. 5, til Århuskonventionen opregner med hensyn til aktiviteter, der er omhandlet i artikel 6, stk. 1, litra a):
Affaldshåndtering:
deponeringsanlæg, som modtager over 10 tons pr. dag, eller med en samlet kapacitet på over 25000 tons med undtagelse af anlæg til deponering af inert affald.
EU-retten
Direktiv 85/337
Artikel 1, stk. 2, i direktiv 85/337 definerer begrebet »tilladelse som en »[a]fgørelse fra den eller de kompetente myndighed(er), som giver bygherren ret til at gennemføre projektet.
Direktivets artikel 2 har følgende ordlyd:
Medlemsstaterne træffer de nødvendige foranstaltninger med henblik på, at projekter, der bl.a. på grund af deres art, dimensioner eller placering, kan få væsentlig indvirkning på miljøet, undergives en vurdering af denne indvirkning, inden der gives tilladelse. Disse projekter er defineret i artikel 4.
Vurderingen af indvirkningen på miljøet kan indgå i medlemsstaternes gældende procedurer for projektgodkendelse eller, i mangel heraf, i andre procedurer eller i de procedurer, der skal udarbejdes for at opfylde dette direktivs målsætninger.
Direktiv 96/61
Følgende fremgår af 23. betragtning til direktiv 96/61:
[F]or at oplyse befolkningen om de virkninger, driften af anlæg kan få for miljøet, og for at opnå åbenhed i godkendelsesproceduren i hele Fællesskabet, bør offentligheden forud for enhver afgørelse have adgang til oplysninger om ansøgninger om godkendelse af nye anlæg
Direktivets artikel 1 med overskriften »Formål og anvendelsesområde bestemmer:
Dette direktiv tager sigte på integreret forebyggelse og bekæmpelse af forurening fra de aktiviteter, der er omhandlet i bilag I. Det indeholder foranstaltninger med henblik på at forebygge eller, hvis dette ikke er muligt, at begrænse emissioner fra ovennævnte aktiviteter i luft-, vand- og jordbundsmiljøet, herunder foranstaltninger vedrørende affald, for generelt at nå et højt miljøbeskyttelsesniveau, uden at dette berører direktiv [85/337] og andre fællesskabsbestemmelser på området.
Samme direktivs artikel 15 med overskriften »Adgang til oplysninger og offentlighedens indsigt i godkendelsesproceduren bestemmer:
Medlemsstaterne sikrer, at den berørte offentlighed tidligt og på en effektiv måde får mulighed for at deltage i proceduren vedrørende:
udstedelse af en godkendelse til nye anlæg
Proceduren i bilag V finder anvendelse i forbindelse med denne deltagelse.
[Bl.a. stk. 1] finder anvendelse med de begrænsninger, der er fastsat i artikel 3, stk. 2 og 3, i [Rådets direktiv 90/313/EØF af 7. juni 1990 om fri adgang til miljøoplysninger (EFT L 158, s. 56)].
Artikel 15a i direktiv 96/61 med overskriften »Adgang til klage og domstolsprøvelse har følgende ordlyd:
Medlemsstaterne sikrer inden for rammerne af deres relevante nationale lovgivning, at medlemmerne af den berørte offentlighed:
har adgang til ved en domstol eller ved et andet uafhængigt og upartisk ved lov nedsat organ at få prøvet den materielle og processuelle lovlighed af enhver afgørelse, handling eller undladelse, der er omfattet af dette direktivs bestemmelser om offentlig deltagelse.
Disse procedurer skal være fair, rimelige, betimelige og ikke uoverkommeligt dyre.
Bilag I til direktiv 96/61 med overskriften »De i artikel 1 omhandlede kategorier af industrielle aktiviteter henviser i punkt 5.4 til »[d]eponeringsanlæg, som modtager over 10 tons pr. dag, eller med en samlet kapacitet på over 25000 tons med undtagelse af anlæg til deponering af inert affald.
Bilag V til samme direktiv med overskriften »Offentlig deltagelse i beslutningsprocessen bestemmer bl.a.:
1.
Offentligheden informeres tidligt i en beslutningsprocedure (ved offentlig bekendtgørelse eller ved egnede midler såsom elektroniske medier, hvor det er muligt), eller senest så snart oplysningerne med rimelighed kan foreligge, om følgende:
oplysninger om de kompetente myndigheder, der har ansvaret for at træffe afgørelsen, hvorfra alle relevante oplysninger kan indhentes, hvortil kommentarer eller spørgsmål kan rettes og nærmere oplysninger om fristerne for fremsendelse af bemærkninger og spørgsmål
angivelse af hvornår, hvor og hvordan de relevante oplysninger vil blive stillet til rådighed
Direktiv 2003/4/EF
Følgende fremgår af 16. betragtning til Europa-Parlamentets og Rådets direktiv 2003/4/EF af 28. januar 2003 om offentlig adgang til miljøoplysninger og om ophævelse af Rådets direktiv 90/313/EØF (EUT L 41, s. 26):
Retten til information indebærer, at oplysninger som udgangspunkt skal udleveres, og at de offentlige myndigheder bør kunne afslå en anmodning om miljøoplysninger i ganske bestemte, klart afgrænsede tilfælde. Grundene til at give afslag bør fortolkes restriktivt, idet de offentlige interesser, der varetages ved udlevering, bør afvejes over for de interesser, der varetages ved at afslå udlevering. Begrundelsen for et afslag bør gives den informationssøgende inden for den i dette direktiv fastsatte frist.
Direktivets artikel 4, stk. 2 og 4, bestemmer bl.a.:
Medlemsstaterne kan fastsætte, at en anmodning om adgang til miljøoplysninger kan afslås, hvis offentliggørelse kunne have en ugunstig indvirkning på:
beskyttelsen af forretnings- og fabrikshemmeligheder, hvis de skal beskyttes i henhold til national ret eller fællesskabsret med henblik på at beskytte en legitim økonomisk interesse, herunder offentlighedens interesser i at bevare statistisk fortrolighed og fortrolighed i skatteforhold
De i [bl.a. stk. 2] nævnte grunde til afslag på anmodning om oplysninger skal fortolkes restriktivt under hensyntagen til samfundets interesse i, at oplysningerne offentliggøres i det konkrete tilfælde. I hver enkelt tilfælde skal de offentlige interesser, der varetages ved udlevering, afvejes over for de interesser, der varetages ved at afslå udlevering.
Miljøoplysninger, som de offentlige myndigheder er i besiddelse af, eller som opbevares for dem, og som en informationssøgende har anmodet om, skal stilles til rådighed i uddrag, hvis det er muligt at adskille oplysninger omfattet af stk. 1, litra d) og e), eller stk. 2, fra resten af de ønskede oplysninger.
Direktiv 2003/35
Det fremgår af femte betragtning til direktiv 2003/35, at Unionens lovgivning bør tilpasses behørigt til Århuskonventionen med henblik på dennes ratificering.
Slovakisk ret
Procedureregler
Artikel 135, stk. 1, i retsplejeloven bestemmer:
[…] Retten er ligeledes bundet af afgørelser truffet af Ústavný súd Slovenskej republiky eller Den Europæiske Menneskerettighedsdomstol, som vedrører grundlæggende friheder og rettigheder.
Artikel 56, stk. 6, i lov nr. 38/1993 om organiseringen af samt procedurereglerne og statutten for dommerne ved Ústavný súd Slovenskej republiky bestemmer følgende i den affattelse, der finder anvendelse på de faktiske omstændigheder i hovedsagen:
Hvis Ústavný súd Slovenskej republiky ophæver en gyldig afgørelse, foranstaltning eller anden indgriben og hjemviser sagen, skal den instans, som i denne sag har truffet afgørelsen eller foranstaltningen eller har foretaget indgrebet, undergive sagen en fornyet undersøgelse og træffe en ny afgørelse. Under denne sag eller proces er den bundet af Ústavný súd Slovenskej republikys právny názor [retsopfattelse].
Bestemmelser vedrørende vurdering af indvirkning på miljøet, byplanlægning og integrerede tilladelser
Lov nr. 24/2006
Artikel 1, stk. 1, i lov nr. 24/2006 om vurdering af indvirkning på miljøet og om ændring af flere love bestemmer følgende i den affattelse, der finder anvendelse på de faktiske omstændigheder i hovedsagen:
Denne lov regulerer:
den vurderingsproces, som foretages af sagkundskaben og offentligheden af den formodede indvirkning på miljøet
planlagte aktiviteter inden vedtagelsen af den afgørelse, hvorved det besluttes at etablere dem, eller inden deres godkendelse i henhold til særlovgivningen.
Denne lovs artikel 37 bestemmer:
Gyldighedsfristen for en endelig udtalelse vedrørende en aktivitet er tre år efter afgivelsen heraf. Den endelige udtalelse bevarer sin gyldighed, hvis der inden for denne frist er indledt en procedure med henblik på aktivitetens etablering eller godkendelse i henhold til særlovgivningen.
Gyldigheden af en endelig udtalelse vedrørende en aktivitet kan på begæring af en ansøger forlænges med to år med mulighed for forlængelse, hvis der skriftligt fremlægges bevis for, at den planlagte aktivitet og forholdene på grunden ikke har undergået væsentlige ændringer, hvis der ikke er opstået nye omstændigheder i forbindelse med det materielle indhold af rapporten om vurdering af aktiviteten, og hvis der ikke er blevet udviklet nye teknologier, der kan anvendes til den planlagte aktivitets gennemførelse. Afgørelsen om at forlænge gyldigheden af en endelig udtalelse vedrørende en aktivitet træffes af det kompetente organ.
Nævnte lovs artikel 65, stk. 5, fastsætter:
Hvis den endelige udtalelse er blevet afgivet inden den 1. februar 2006, og hvis proceduren til godkendelse af den vurderede aktivitet ikke er blevet indledt i henhold til særlovgivningen, kan ministeriet i overensstemmelse med artikel 37, stk. 7, ansøges om forlængelse af udtalelsens gyldighed.
Lov nr. 50/1976
Artikel 32 i lov nr. 50/1976 om byplanlægning bestemmer følgende i den affattelse, der finder anvendelse på de faktiske omstændigheder i hovedsagen:
Placering af bygninger, ændring af arealanvendelse og beskyttelse af væsentlige hensyn på en grund er kun mulig på grundlag af en byplanlægningsafgørelse i form af
en placeringsafgørelse
Lov nr. 245/2003
Artikel 8, stk. 3 og 4, i lov nr. 245/2003 om integreret forebyggelse og bekæmpelse af forurening og om ændring af flere love, som ændret ved lov nr. 532/2005 (herefter »lov nr. 245/2003), bestemmer:
I tilfælde af integrerede driftstilladelser, hvor der samtidig kræves tilladelse til opførelse af en ny bygning eller ændring af en eksisterende bygning, indebærer proceduren ligeledes en byplanlægningsprocedure, en ændringsprocedure inden bygningens færdiggørelse og en tilladelsesprocedure vedrørende indretningsarbejdet.
Hverken byplanlægningsproceduren, vurderingen af anlæggets indvirkning på miljøet eller fastsættelsen af betingelserne for forebyggelse af alvorlige industriulykker er omfattet af den integrerede tilladelse.
Denne lovs artikel 11, stk. 2, fastsætter:
Følgende vedlægges som bilag til ansøgningen [om integreret tilladelse]:
den endelige udtalelse efter proceduren til vurdering af indvirkningen på miljøet, såfremt virksomheden gør en sådan påkrævet
byplanlægningsafgørelsen, hvis der er tale om ny virksomhed eller en udvidelse af eksisterende virksomhed
Nævnte lovs artikel 12 med overskriften »Procedurens indledning bestemmer:
Når det er fastslået, at ansøgningen er fuldstændig, og kredsen af parter i proceduren og andre berørte organer er fastlagt, skal myndigheden
offentliggøre ansøgningen på sin hjemmeside, med undtagelse af bilag, som ikke foreligger i elektronisk form, og offentliggøre væsentlige oplysninger vedrørende den indgivne ansøgning, operatøren og virksomheden i mindst 15 dage på sin officielle tavle
Tvisten i hovedsagen og de præjudicielle spørgsmål
Den administrative procedure
Den 26. juni 1997 vedtog Mesto Pezinok generel bekendtgørelse nr. 2/1997 om byplanlægning, som bl.a. bestemte, at der skulle placeres et affaldsdeponeringsanlæg i en teglværkslergrav, kaldet »Nová jama (nye lergrav).
På grundlag af en rapport til vurdering af et projekt om placering af et affaldsdeponeringsanlæg, som blev fremlagt af Pezinské tehelne as den 16. december 1998, foretog miljøministeriet i 1999 en vurdering af indvirkningen på miljøet. Ministeriet afgav en endelig udtalelse den 26. juli 1999.
Den 7. august 2002 indgav Ekologická skládka en ansøgning til den kompetente afdeling i Mesto Pezinok med henblik på at opnå en byplanlægningsafgørelse om placering af et affaldsdeponeringsanlæg i Nová jama.
Den 27. marts 2006 forlængede miljøministeriet på anmodning af Pezinské tehelne as gyldigheden af sin endelige udtalelse af 26. juli 1999 frem til den 1. februar 2008.
Ved afgørelse af 30. november 2006 i den affattelse, der fremgår af Krajský stavebný úrad v Bratislaves (den regionale afdeling for byplanlægning i Bratislava) afgørelse af 7. maj 2007, gav Mesto Pezinok som følge af Ekologická skládkas ansøgning tilladelse til placeringen af et affaldsdeponeringsanlæg i Nová jama.
Efter at Ekologická skládka den 25. september 2007 indgav en ansøgning om en integreret tilladelse, indledte Slovenská inšpekcia životného prostredia, Inšpektorát životného prostredia Bratislava (det slovakiske miljøinspektorat, organet for miljøinspektion i Bratislava, herefter »inšpektorát) en integreret procedure i henhold til lov nr. 245/2003, som er den retsakt, der gennemfører direktiv 96/61. Den 17. oktober 2007 offentliggjorde inšpektorát sammen med de offentlige myndigheder for miljøbeskyttelse nævnte ansøgning og fastsatte herved en frist på 30 dage for indgivelse af bemærkninger fra den berørte offentlighed og de berørte statslige tjenestegrene.
Da sagsøgerne i hovedsagen gjorde gældende, at den ansøgning om integreret tilladelse, som Ekologická skládka havde indgivet, var ufuldstændig, idet den ikke var vedlagt en byplanlægningsafgørelse om placering af deponeringsanlægget som fastsat i artikel 11, stk. 2, litra g), i lov nr. 245/2003, udsatte inšpektorát den 26. november 2007 den integrerede procedure og anmodede om at få denne afgørelse fremsendt.
Den 27. december 2007 fremsendte Ekologická skládka nævnte afgørelse og angav herved, at selskabet anså den for at være en forretningshemmelighed. På grundlag af denne angivelse undlod inšpektorát at stille det omhandlede dokument til rådighed for sagsøgerne i hovedsagen.
Den 22. januar 2008 udstedte inšpektorát til Ekologická skládka en integreret tilladelse til at opføre anlægget »Pezinok – affaldsdeponeringsanlæg og til at drive anlægget.
Sagsøgerne i hovedsagen påklagede denne afgørelse til inšpekcia, som er miljøbeskyttelsesorgan i anden instans. Nævnte organ besluttede at offentliggøre byplanlægningsafgørelsen om placering af deponeringsanlægget på den officielle tavle fra den 14. marts til den 14. april 2008.
Inden for rammerne af den administrative procedure i anden instans gjorde sagsøgerne i hovedsagen bl.a. gældende, at der var sket en retlig fejl, idet den integrerede procedure var blevet indledt, uden at byplanlægningsafgørelsen om placering af deponeringsanlægget havde været til rådighed, og idet afgørelsen, efter at være blevet indgivet, endvidere ikke blev offentliggjort med den begrundelse, at den udgjorde en forretningshemmelighed.
Ved afgørelse af 18. august 2008 afviste inšpekcia klagen.
Den retslige procedure
Sagsøgerne i hovedsagen anlagde sag til prøvelse af inšpekcias afgørelse af 18. august 2008 ved Krajský súd Bratislava (regionalretten i Bratislava), der er første instans på forvaltningsområdet. Ved dom af 4. december 2008 frifandt denne ret inšpekcia.
Sagsøgerne i hovedsagen appellerede denne dom til Najvyšší súd Slovenskej republiky (Den Slovakiske Republiks øverste retsinstans).
Ved kendelse af 6. april 2009 udsatte denne ret gennemførelsen af den integrerede tilladelse.
Ved dom af 28. maj 2009 omgjorde samme ret Krajský súd Bratislavas dom og annullerede inšpekcias afgørelse af 18. august 2008 samt inšpektoráts afgørelse af 22. januar 2008, idet den i det væsentlige kritiserede de kompetente myndigheder for ikke at have overholdt reglerne om den berørte offentligheds deltagelse i den integrerede procedure og for ikke i tilstrækkeligt omfang at have vurderet indvirkningen på miljøet af opførelsen af deponeringsanlægget.
Ekologická skládka anlagde den 25. juni 2009 forfatningssag ved Ústavný súd Slovenskej republiky (Republikken Slovakiets forfatningsdomstol) til prøvelse af Najvyšší súd Slovenskej republikys kendelse af 6. april 2009, og den 3. september 2009 anlagde selskabet forfatningssag til prøvelse af Najvyšší súd Slovenskej republikys dom af 28. maj 2009.
Ved dom af 27. maj 2010 fastslog Ústavný súd Slovenskej republiky, at Najvyšší súd Slovenskej republiky havde tilsidesat Ekologická skládkas grundlæggende ret til domstolsbeskyttelse, som er anerkendt i forfatningens artikel 46, stk. 1, selskabets grundlæggende ejendomsret, som er anerkendt i forfatningens artikel 20, stk. 1, og selskabets ret til uforstyrret nydelse af sin ejendom, som er anerkendt i artikel 1 i tillægsprotokollen til den europæiske konvention til beskyttelse af menneskerettigheder og grundlæggende frihedsrettigheder, undertegnet i Rom den 4. november 1950.
Ústavný súd Slovenskej republiky fandt bl.a., at Najvyšší súd Slovenskej republiky ikke havde taget hensyn til alle de principper, der finder anvendelse under den administrative procedure, og at den havde overskredet sine beføjelser ved at undersøge lovligheden af proceduren og afgørelsen om vurdering af indvirkningen på miljøet, selv om sagsøgerne ikke havde anfægtet disse, samt at Najvyšší súd Slovenskej republiky ikke havde kompetence til at træffe afgørelse om deres indhold.
Ústavný súd Slovenskej republiky ophævede derfor ved sin dom både den anfægtede kendelse og den anfægtede dom og hjemviste sagen til Najvyšší súd Slovenskej republiky med henblik på, at denne ret skulle træffe en ny afgørelse.
Najvyšší súd Slovenskej republiky har anført, at flere af parterne i den sag, der verserer for den, har gjort gældende, at den er bundet af Ústavný súd Slovenskej republikys dom af 27. maj 2010. Najvyšší súd Slovenskej republiky har dog fremhævet, at den stadig er i tvivl om de anfægtede afgørelsers forenelighed med EU-retten.
Det er på denne baggrund, at Najvyšší súd Slovenskej republiky har besluttet at udsætte sagen og forelægge Domstolen følgende præjudicielle spørgsmål:
Pålægger eller tillader EU-retten (navnlig artikel 267 TEUF) en højesteret i en medlemsstat af egen drift at forelægge [Domstolen] en anmodning om præjudiciel afgørelse tillige i de tilfælde, hvor situationen i hovedsagen er som følger: Forfatningsdomstolen har ophævet den øverste retsinstans’ dom, der i det væsentlige er støttet på anvendelsen af EU-retten på miljøbeskyttelsesområdet, idet den pålægger den at efterkomme forfatningsdomstolens vurderinger vedrørende tilsidesættelse af forfatningsmæssige rettigheder, såvel processuelle som materielle, i relation til en del af proceduren uden at tage hensyn til sagens EU-retlige aspekter. Sagt på en anden måde: Når forfatningsdomstolen som højeste retsinstans i den foreliggende sag ikke deler konklusionen om, at [Domstolen] skal forelægges et præjudicielt spørgsmål, og foreløbigt har udelukket anvendelsen af retten til et godt miljø og beskyttelsen heraf i hovedsagen?
Er det muligt at opnå det grundlæggende formål bestående i integreret forebyggelse – der navnlig er fastsat i 8., 9. og 23. betragtning i præamblen til og artikel 1 og 15 i [direktiv 96/61] om integreret forebyggelse og bekæmpelse af forurening og i EU-retten på miljøområdet generelt – eller forebyggelse og bekæmpelse af forurening også via offentlighedens deltagelse i opnåelsen af et højt beskyttelsesniveau for miljøet som helhed ved hjælp af en procedure, hvorunder den berørte offentlighed ikke, på tidspunktet for indledningen af en procedure om integreret forebyggelse, har direkte adgang til hele den relevante dokumentation (artikel 6 sammenholdt med artikel 15 i direktiv [96/61]), navnlig til afgørelsen om placering af et affaldsdeponeringsanlæg, og ansøgeren efterfølgende under den indledende procedure bilægger det manglende dokument på den betingelse, at det ikke videregives til andre parter i proceduren, eftersom der er tale om materiale, der er omfattet af forretningshemmeligheden. Sagt på en anden måde: Kan det med føje antages, at afgørelsen om anlæggets placering (og navnlig begrundelsen herfor) i væsentligt omfang har indflydelse på fremsættelsen af argumenter, bemærkninger og andre udtalelser?
Opfyldes formålene med [direktiv 85/337] om vurdering af visse offentlige og private projekters indvirkning på miljøet, navnlig henset til EU-retten på miljøområdet, og mere specifikt betingelsen i direktivets artikel 2, hvorefter projekterne, inden der gives tilladelse, skal undergives en vurdering af deres indvirkning på miljøet, i en situation, hvor det standpunkt, som miljøministeriet oprindeligt indtog efter afslutningen af en procedure for vurdering af indvirkningen på miljøet (VVM-procedure), ved en simpel beslutning forlænges flere år senere uden først at indlede en ny VVM-procedure. Sagt på en anden måde: Kan det antages, at en afgørelse, der er truffet i medfør af [direktiv 85/337], har ubegrænset gyldighed?
Omfatter den generelle betingelse, der er fastsat i direktiv [96/61] (navnlig i præamblen til direktivet og i artikel 1 og 15a), på grundlag af hvilken hver medlemsstat sikrer forebyggelse og bekæmpelse af forurening også ved at tilbyde den berørte offentlighed adgang til retfærdig, upartisk og rettidig administrativ klage og domstolsprøvelse, sammenholdt med artikel 10a i direktiv [85/337] samt Århuskonventionens artikel 6 og artikel 9, stk. 2 og 4, også, at offentligheden har mulighed for at begære en administrativ eller judiciel foreløbig foranstaltning i overensstemmelse med national ret (eksempelvis en kendelse om udsættelse af gennemførelsen af en integreret afgørelse), der gør det muligt midlertidigt, eller i hvert fald indtil afgørelsen om sagens realitet, at afbryde opførelsen af et planlagt anlæg?
Er det muligt, at en retsafgørelse, hvorved den betingelse, der er fastsat i direktiv [96/61], i direktiv [85/337] eller Århuskonventionens artikel 9, stk. 2 og 4, realiseres – dvs. anvendelse af den ret, der dér er sikret offentligheden til en rimelig retsbeskyttelse som omhandlet i artikel 191, stk. 1 og 2, TEUF vedrørende Unionens politik på miljøområdet – retsstridigt gør indgreb i en erhvervsdrivendes ejendomsrettigheder som beskyttet ved eksempelvis artikel 1 i tillægsprotokollen til den europæiske konvention til beskyttelse af menneskerettigheder og grundlæggende frihedsrettigheder, f.eks. idet en ansøger under en retssag får annulleret den integrerede tilladelse til opførelse af et nyt anlæg, som han lovligt har opnået?
Om de præjudicielle spørgsmål
Formaliteten
Inšpekcia, Ekologická skládka og den slovakiske regering har af forskellige grunde bestridt, at anmodningen om præjudiciel afgørelse eller visse af de forelagte spørgsmål kan antages til realitetsbehandling.
For det første kan ingen af de forelagte spørgsmål ifølge inšpekcia og Ekologická skládka antages til realitetsbehandling, idet de vedrører situationer, der er fuldt reguleret ved national ret, bl.a. ved de retsakter, der gennemfører direktiv 85/337 og 96/61. Ekologická skládka har heraf udledt, at disse direktiver ikke har direkte virkning, mens inšpekcia er af den opfattelse, at de er tilstrækkeligt klare til, at den præjudicielle forelæggelse er unødvendig. Inšpekcia har endvidere anført, at de præjudicielle spørgsmål burde have været forelagt i den indledende fase af sagen for Najvyšší súd Slovenskej republiky. Ekologická skládka er ligeledes af den opfattelse, at disse spørgsmål er overflødige, for så vidt som Najvyšší súd Slovenskej republiky nu er bundet af Ústavný súd Slovenskej republikys retsopfattelse, og at ingen af parterne i hovedsagen har anmodet om, at Domstolen forelægges nævnte spørgsmål.
Ekologická skládka har for det andet gjort gældende, at den adskillelse, der i national ret er foretaget mellem den integrerede procedure, byplanlægningsproceduren og vurderingen af indvirkningen på miljøet, medfører, at det andet og det tredje spørgsmål er uden betydning for så vidt angår afgørelsen i hovedsagen. Ifølge inšpekcia begrunder denne adskillelse, at det tredje, det fjerde og det femte spørgsmål ikke kan antages til realitetsbehandling. Adskillelsen indebærer nemlig, at en mangel, der foreligger i forbindelse med byplanlægningsafgørelsen eller med vurderingen af indvirkningen på miljøet, er uden betydning for lovligheden af den integrerede tilladelse.
Ekologická skládka og den slovakiske regering er for det tredje af den opfattelse, at det fjerde spørgsmål er hypotetisk. Dels er de foreløbige forholdsregler, som Najvyšší súd Slovenskej republiky traf i sin kendelse af 6. april 2009, nu uden virkning. Dels er dette spørgsmål uden relevans for den sag, der verserer for den forelæggende ret, eftersom denne sag ikke indebærer, at der skal træffes nye foreløbige forholdsregler, men snarere vedrører gyldigheden af de anfægtede administrative afgørelser.
For det fjerde har Ekologická skládka endelig gjort gældende, at det femte spørgsmål også er hypotetisk, idet det vedrører den afgørelse, som Najvyšší súd Slovenskej republiky skal træffe ved afslutningen af hovedsagen. Dette spørgsmål skal ligeledes afvises fra realitetsbehandling, idet det vedrører fortolkningen af national forfatningsret.
I denne forbindelse bemærkes, at det ifølge fast retspraksis udelukkende tilkommer den nationale ret, som tvisten er indbragt for, og som har ansvaret for den retsafgørelse, som skal træffes, på grundlag af omstændighederne i sagen at vurdere, såvel om en præjudiciel afgørelse er nødvendig for, at den kan afsige dom, som relevansen af de spørgsmål, den forelægger Domstolen. Når de stillede spørgsmål vedrører fortolkningen af EU-retten, er Domstolen derfor principielt forpligtet til at træffe afgørelse (dom af 10.3.2009, sag C-169/07, Hartlauer, Sml. I, s. 1721, præmis 24, og af 19.7.2012, sag C-470/11, Garkalns, præmis 17).
Heraf følger, at der foreligger en formodning for, at spørgsmål om EU-retten er relevante. Domstolen kan kun afslå at træffe afgørelse vedrørende et præjudicielt spørgsmål fra en national ret, såfremt det klart fremgår, at den ønskede fortolkning af EU-retten savner enhver forbindelse med realiteten i hovedsagen eller dennes genstand, når problemet er af hypotetisk karakter, eller når Domstolen ikke råder over de faktiske og retlige oplysninger, som er nødvendige for, at den kan foretage en sagligt korrekt besvarelse af de stillede spørgsmål (dom af 1.6.2010, forenede sager C-570/07 og C-571/07, Blanco Pérez og Chao Gómez, Sml. I, s. 4629, præmis 36, og af 5.7.2012, sag C-509/10, Geistbeck, præmis 48).
Argumentet om fuldstændigheden af den nationale ret gør det dog ikke muligt at fastslå, at fortolkningen af de EU-retlige bestemmelser, som den forelæggende ret har henvist til, klart savner enhver forbindelse med tvisten i hovedsagen, så meget desto mere som det er ubestridt, at de nationale bestemmelser, der finder anvendelse, delvis er foranstaltninger til gennemførelse af EU-retsakter. Dette argument er derfor ikke tilstrækkeligt til at afkræfte den i foregående præmis nævnte formodning for, at de præjudicielle spørgsmål er relevante.
Det bemærkes, at den påståede manglende direkte virkning af de omhandlede direktiver ikke ændrer denne analyse, idet Domstolen i henhold til artikel 267 TEUF har kompetence til at træffe præjudiciel afgørelse om fortolkningen af retsakter, der er vedtaget af EU-institutionerne, uafhængigt af om disse retsakter finder direkte anvendelse (dom af 10.7.1997, sag C-373/95, Maso m.fl., Sml. I, s. 4051, præmis 28, af 16.7.2009, sag C-254/08, Futura Immobiliare m.fl., Sml. I, s. 6995, præmis 34, og af 27.11.2012, sag C-370/12, Pringle, præmis 89). For så vidt angår den omstændighed, at anmodningen om præjudiciel afgørelse angiveligt er unødvendig, idet de regler, som finder anvendelse, er klare, bemærkes, at artikel 267 TEUF altid tillader en national ret at forelægge Domstolen fortolkningsspørgsmål, hvis den finder det hensigtsmæssigt (jf. i denne retning dom af 26.5.2011, forenede sager C-165/09 - C-167/09, Stichting Natuur en Milieu m.fl., Sml. I, s. 4599, præmis 52 og den deri nævnte praksis).
Hvad angår de andre argumenter, som inšpekcia og Ekologická skládka har fremført med henblik på at godtgøre, at anmodningen om præjudiciel afgørelse i sin helhed ikke kan antages til realitetsbehandling, bemærkes, at de vedrører genstanden for det første spørgsmål og derfor vil blive vurderet af Domstolen under behandlingen af dette spørgsmål.
Hvad angår de elementer, der vedrører adskillelsen af de forskellige procedurer i national ret, bemærkes, at den forelæggende ret har anlagt en meget anderledes holdning til, hvilke konsekvenser der skal drages af denne adskillelse i forhold til national ret, end den holdning, som inšpekcia og Ekologická skládka har gjort gældende. Inden for rammerne af den procedure, som er fastsat i artikel 267 TEUF, er Domstolens opgaver og den forelæggende rets opgaver dog klart forskellige, og det tilkommer udelukkende sidstnævnte at fortolke den nationale lovgivning (dom af 17.6.1999, sag C-295/97, Piaggio, Sml. I, s. 3735, præmis 29, og af 17.7.2008, sag C-500/06, Corporación Dermoestética, Sml. I, s. 5785, præmis 21). Nævnte elementer er derfor ikke tilstrækkelige til at godtgøre, at de forelagte spørgsmål klart savner forbindelse med realiteten i tvisten eller dennes genstand.
Hvad angår spørgsmålet, om det fjerde spørgsmål kan antages til realitetsbehandling, fremgår det af forelæggelsesafgørelsen, at Najvyšší súd Slovenskej republiky har truffet nye foreløbige forholdsregler med henblik på at udsætte virkningerne af de i hovedsagen omhandlede afgørelser. Ekologická skládka har endvidere i sit skriftlige indlæg præciseret, at selskabet har fundet det nødvendigt at anlægge sag til prøvelse af disse forholdsregler. Under disse omstændigheder kan det fjerde spørgsmål ikke anses for hypotetisk.
Hvad endelig angår spørgsmålet, om det femte spørgsmål kan antages til realitetsbehandling, bemærkes, at det er ubestridt, at Ústavný súd Slovenskej republiky har fastslået, at Najvyšší súd Slovenskej republiky har tilsidesat Ekologická skládkas ejendomsret med sin dom af 28. maj 2009, hvori det blev fastslået, at den integrerede tilladelse var blevet tildelt på betingelser, som ikke var forenelige med EU-retten. For så vidt som den forelæggende ret stadig er i tvivl om, hvorvidt de i hovedsagen anfægtede afgørelser er forenelige med EU-retten, er det femte spørgsmål ikke rent hypotetisk. Det fremgår desuden af nævnte spørgsmåls ordlyd, at det ikke vedrører fortolkningen af national forfatningsret.
De spørgsmål, som den forelæggende ret har stillet, kan derfor antages til realitetsbehandling.
Det første spørgsmål
Med det første spørgsmål ønsker den forelæggende ret nærmere bestemt oplyst, om artikel 267 TEUF skal fortolkes således, at en national ret af egen drift kan anmode Domstolen om en præjudiciel afgørelse, selv om denne ret skal træffe afgørelse i en sag, der er hjemvist til den, efter at dens første afgørelse er blevet ophævet af den omhandlede medlemsstats forfatningsdomstol, og selv om en national bestemmelse pålægger den nationale ret at afgøre sagen på grundlag af den retsopfattelse, som forfatningsdomstolen har givet udtryk for. Den forelæggende ret har endvidere rejst spørgsmålet, om artikel 267 TEUF skal fortolkes således, at den pålægger samme nationale ret at anmode Domstolen om en præjudiciel afgørelse, når dens afgørelser for en forfatningsdomstol kan gøres til genstand for en sag, der er begrænset til en undersøgelse af en eventuel tilsidesættelse af de rettigheder og friheder, der er sikret ved den nationale forfatning eller ved en international konvention.
Indledningsvis bemærkes, at Najvyšší súd Slovenskej republiky med det første spørgsmål også ønsker oplyst, om EU-retten gør det muligt for den at undlade at anvende en national regel, som forbyder den at fremføre et anbringende om tilsidesættelse af EU-retten, som ingen af parterne i hovedsagen har påberåbt sig. Det fremgår imidlertid af forelæggelsesafgørelsen, at dette spørgsmål kun vedrører direktiv 85/337, hvorfor det kun skal behandles, såfremt det i forbindelse med besvarelsen af det tredje spørgsmål fremgår, at dette direktiv finder anvendelse på tvisten i hovedsagen.
Hvad angår de øvrige aspekter af det første præjudicielle spørgsmål bemærkes, at det fremgår af fast retspraksis, at artikel 267 TEUF giver de nationale retter en meget vid adgang til at indbringe spørgsmål for Domstolen, hvis de skønner, at en for dem verserende sag frembyder problemer vedrørende fortolkningen eller vurderingen af gyldigheden af EU-retlige bestemmelser, der er relevante for afgørelsen af den pågældende sag (dom af 27.6.1991, sag C-348/89, Mecanarte, Sml. I, s. 3277, præmis 44, og af 5.10.2010, sag C-173/09, Elchinov, Sml. I, s. 8889, præmis 26).
Artikel 267 TEUF giver således de nationale retter adgang og i givet fald pligt til at foretage en præjudiciel forelæggelse, når de enten af egen drift eller efter anmodning fra parterne konstaterer, at realiteten i sagen rummer et af de spørgsmål, der er nævnt i denne artikels stk. 1 (dom af 10.7.1997, sag C-261/95, Palmisani, Sml. I, s. 4025, præmis 20, og af 21.7.2011, sag C-104/10, Kelly, Sml. I, s. 6813, præmis 61). Af denne grund er den omstændighed, at parterne i hovedsagen ikke for den forelæggende ret har anført, at sagen rejser et EU-retligt spørgsmål, ikke til hinder for, at retten forelægger en anmodning for Domstolen (dom af 16.6.1981, sag 126/80, Salonia, Sml. s. 1563, præmis 7, og af 8.3.2012, sag C-251/11, Huet, præmis 23).
Den præjudicielle forelæggelse er således baseret på en dialog domstolene imellem, hvis indledning udelukkende beror på den nationale domstols bedømmelse af relevansen og nødvendigheden af forelæggelsen (dom af 16.12.2008, sag C-210/06, Cartesio, Sml. I, s. 9641, præmis 91, og af 9.11.2010, sag C-137/08, VB Pénzügyi Lízing, Sml. I, s. 10847, præmis 29).
Den omstændighed, at der foreligger en national procedureregel, kan desuden ikke rejse tvivl om den adgang, som de nationale retter har til at forelægge Domstolen en præjudiciel anmodning, når de – som i hovedsagen – er i tvivl om fortolkningen af EU-retten (Elchinov-dommen, præmis 25, og dom af 20.10.2011, sag C-396/09, Interedil, Sml. I, s. 9915, præmis 35).
En bestemmelse i national ret, hvorefter vurderinger, der er foretaget af en højere ret, binder en anden national ret, kan ikke fratage denne ret adgangen til at forelægge Domstolen fortolkningsspørgsmål vedrørende de dele af EU-retten, der berøres af sådanne retlige vurderinger. Denne ret skal nemlig have frihed til, hvis den skønner, at den højere instans’ retlige bedømmelse kan føre til, at der afsiges en dom i strid med EU-retten, at forelægge Domstolen de spørgsmål, som giver anledning til tvivl (dom af 9.3.2010, sag C-378/08, ERG m.fl., Sml. I, s. 1919, præmis 32, og Elchinov-dommen, præmis 27).
Det bemærkes således, at en national ret, som har gjort brug af den adgang, der er givet den ved artikel 267 TEUF, ved afgørelsen af tvisten i hovedsagen er bundet af fortolkningen af de omhandlede bestemmelser, som Domstolen har givet, og at den i givet fald kan undlade at anvende den højere rets vurderinger, hvis den i betragtning af denne fortolkning er af den opfattelse, at disse vurderinger ikke er i overensstemmelse med EU-retten (Elchinov-dommen, præmis 30).
De principper, der er nævnt i foregående præmis, påhviler ligeledes den forelæggende ret, når der som i den foreliggende hovedsag er tale om en retsopfattelse, som den omhandlede medlemsstats forfatningsdomstol har udtrykt, for så vidt som det følger af fast retspraksis, at nationale bestemmelser, selv hvis der er tale om forfatningsbestemmelser, ikke må være til skade for EU-rettens enhed og effektivitet (dom af 17.12.1970, sag 11/70, Internationale Handelsgesellschaft, Sml. 1970, s. 235, org.ref.: Rec. s. 1125, præmis 3, og af 8.9.2010, sag C-409/06, Winner Wetten, Sml. I, s. 8015, præmis 61). Domstolen har desuden allerede fastslået, at disse principper finder anvendelse på forholdet mellem en forfatningsdomstol og enhver anden national ret (dom af 22.6.2010, forenede sager C-188/10 og C-189/10, Melki og Abdeli, Sml. I, s. 5667, præmis 41-45).
Den nationale regel, som forpligter Najvyšší súd Slovenskej republiky til at følge Ústavný súd Slovenskej republikys retsopfattelse, kan således ikke forhindre den forelæggende ret i at forelægge Domstolen en anmodning om præjudiciel afgørelse på ethvert tidspunkt under proceduren, som den finder passende, og i givet fald at undlade at anvende de af Ústavný súd Slovenskej republikys vurderinger, som måtte vise sig at være i strid med EU-retten.
Endelig er Najvyšší súd Slovenskej republiky i sin egenskab af øverste retsinstans ligeledes forpligtet til at forelægge Domstolen en anmodning om præjudiciel afgørelse, når den konstaterer, at sagens realitet indebærer, at der skal træffes afgørelse vedrørende et spørgsmål, der er omfattet af artikel 267, stk. 1, TEUF. Muligheden for at anlægge en sag ved den omhandlede medlemsstats forfatningsdomstol til prøvelse af en national rets afgørelser, hvilken prøvelse er begrænset til en undersøgelse af en eventuel tilsidesættelse af de rettigheder og friheder, der er sikret ved den nationale forfatning eller ved en international konvention, giver ikke grundlag for at antage, at denne nationale ret ikke kan kvalificeres som en ret, hvis afgørelser ifølge de nationale retsregler ikke kan appelleres i den forstand, hvori udtrykket er anvendt i artikel 267, stk. 3, TEUF.
Henset til det ovenstående skal det første spørgsmål besvares med, at artikel 267 TEUF skal fortolkes således, at en national ret, såsom den forelæggende ret, er forpligtet til af egen drift at anmode Domstolen om en præjudiciel afgørelse, selv om denne ret skal træffe afgørelse i en sag, der er hjemvist til den, efter at dens første afgørelse er blevet ophævet af den omhandlede medlemsstats forfatningsdomstol, og selv om en national bestemmelse pålægger den nationale ret at afgøre sagen på grundlag af den retsopfattelse, som forfatningsdomstolen har givet udtryk for.
Det andet spørgsmål
Med det andet spørgsmål ønsker den forelæggende ret nærmere bestemt oplyst, om direktiv 96/61 skal fortolkes således, at det kræver, at den berørte offentlighed fra indledningen af en tilladelsesprocedure vedrørende et deponeringsanlæg skal have adgang til en byplanlægningsafgørelse vedrørende placeringen af dette anlæg. Den forelæggende ret ønsker endvidere oplyst, om afslaget på at stille denne afgørelse til rådighed kan begrundes i den omstændighed, at forretningshemmeligheden er blevet påberåbt til beskyttelse af de oplysninger, som afgørelsen indeholder, eller, såfremt dette ikke er tilfældet, om afslaget kan afhjælpes ved at give den berørte offentlighed adgang til nævnte afgørelse under den administrative procedure i anden instans.
Indledningsvis bemærkes, at det fremgår af forelæggelsesafgørelsen, at det i hovedsagen omhandlede anlæg er et deponeringsanlæg, som modtager over 10 tons affald pr. dag, eller med en samlet kapacitet på over 25000 tons affald. Anlægget er således omfattet af anvendelsesområdet for direktiv 96/61, således som det fremgår af direktivets artikel 1, sammenholdt med punkt 5.4 i dets bilag I.
Dette direktivs artikel 15 bestemmer, at den berørte offentlighed skal have mulighed for at deltage i proceduren vedrørende godkendelse af nye anlæg, og artiklen præciserer, at denne deltagelse foregår på de betingelser, der er fastsat i direktivets bilag V. Dette bilag opstiller et krav om, at offentligheden bl.a. skal oplyses om, fra hvilken myndighed alle relevante oplysninger kan indhentes, samt hvornår og hvor disse oplysninger vil blive stillet til rådighed for offentligheden.
Disse regler om offentlighedens deltagelse skal fortolkes i lyset af og henset til bestemmelserne i Århuskonventionen, hvortil Unionens lovgivning, således som det fremgår af femte betragtning til direktiv 2003/35, der delvis ændrer direktiv 96/61, bør »behørigt tilpasses (dom af 12.5.2011, sag C-115/09, Bund für Umwelt und Naturschutz Deutschland, Landesverband Nordrhein-Westfalen, Sml. I, s. 3673, præmis 41). Denne konventions artikel 6, stk. 6, bestemmer således, at den berørte offentlighed skal gives adgang til at gennemgå alle oplysninger, der er relevante for en beslutningsprocedure vedrørende tilladelser til aktiviteter, der er omfattet af bilag I til nævnte konvention, herunder bl.a. deponeringsanlæg, som modtager over 10 tons affald pr. dag, eller med en samlet kapacitet på over 25000 tons affald.
Den offentlighed, der berøres af den tilladelsesprocedure, som er fastsat i direktiv 96/61, skal derfor i princippet have adgang til alle oplysninger, der er relevante for denne procedure.
Det fremgår af forelæggelsesafgørelsen og af de sagsakter, der er fremlagt for Domstolen, at den i hovedsagen omhandlede byplanlægningsafgørelse om placeringen af anlægget er en af de foranstaltninger, som udgør beslutningsgrundlaget for den endelige afgørelse om enten at tillade dette anlæg eller ej, og at den indeholder oplysninger om projektets indvirkning på miljøet, om de betingelser, som pålægges operatøren med henblik på at begrænse denne indvirkning, om de indsigelser, der er blevet rejst af parterne i byplanlægningsproceduren, og om de grunde, som den kompetente myndighed har baseret sig på ved udstedelsen af byplanlægningsafgørelsen. De nationale regler, der finder anvendelse, kræver endvidere, at byplanlægningsafgørelsen vedlægges som bilag til ansøgningen om tilladelse, når denne indgives til den kompetente myndighed. Heraf følger, at nævnte byplanlægningsafgørelse skal anses for at indeholde relevante oplysninger som omhandlet i bilag V til direktiv 96/61, og at den berørte offentlighed derfor i princippet skal have adgang til den under proceduren vedrørende godkendelsen af nævnte anlæg.
Det følger dog af artikel 15, stk. 4, i direktiv 96/61, at den berørte offentligheds deltagelse kan indskrænkes af de begrænsninger, der er fastsat i artikel 3, stk. 2 og 3, i direktiv 90/313. På tidspunktet for de faktiske omstændigheder i hovedsagen var direktiv 90/313 imidlertid blevet ophævet og erstattet af direktiv 2003/4. Det bemærkes, at henset til den sammenligningstabel, der er knyttet som bilag til sidstnævnte direktiv, til forpligtelsen til at tilpasse EU-retten til Århuskonventionen og til den affattelse af artikel 15 i direktiv 96/61, som er anvendt ved direktivets senere kodificering ved Europa-Parlamentets og Rådets direktiv 2008/1/EF af 15. januar 2008 om integreret forebyggelse og bekæmpelse af forurening (EUT L 24, s. 8), skal artikel 15, stk. 4, i direktiv 96/61 fortolkes således, at det henviser til de begrænsninger, der er fastsat i artikel 4, stk. 1, 2 og 4, i direktiv 2003/4.
Ifølge nævnte artikel 4, stk. 2, første afsnit, litra d), kan medlemsstaterne fastsætte, at en anmodning om adgang til oplysninger kan afslås, hvis deres offentliggørelse kunne have en ugunstig indvirkning på beskyttelsen af forretnings- og fabrikshemmeligheder, hvis disse skal beskyttes i henhold til national ret eller EU-retten med henblik på at beskytte en legitim økonomisk interesse.
Henset til bl.a. vigtigheden af placeringen af visse af de aktiviteter, der er omhandlet i direktiv 96/61, og således som det fremgår af denne doms præmis 79, kan dette imidlertid ikke være tilfældet for en afgørelse, hvorved en offentlig myndighed i medfør af de byplanlægningsregler, der finder anvendelse, tillader placeringen af et anlæg, som falder ind under dette direktivs anvendelsesområde.
Selv hvis det antages, at det undtagelsesvist ikke er udelukket, at visse af de elementer, der fremgår af begrundelsen for en byplanlægningsafgørelse, kan indeholde fortrolige forretnings- og fabrikshemmeligheder, er det i det foreliggende tilfælde ubestridt, at beskyttelsen af sådanne hemmeligheder i strid med artikel 4, stk. 4, i direktiv 2003/4 er blevet anvendt som begrundelse for at give den berørte offentlighed afslag på enhver adgang, selv delvis, til den i hovedsagen omhandlede byplanlægningsafgørelse vedrørende placeringen af anlægget.
Det følger heraf, at afslaget på at stille den i hovedsagen omhandlede byplanlægningsafgørelse vedrørende placeringen af anlægget til rådighed for den berørte offentlighed under den administrative procedure i første instans ikke var begrundet i den undtagelse, der er fastsat i artikel 15, stk. 4, i direktiv 96/61. Det er derfor nødvendigt for den forelæggende ret at få oplyst, om den omstændighed, at den berørte offentlighed har fået adgang til nævnte afgørelse under den administrative procedure i anden instans, er tilstrækkelig med henblik på at afhjælpe den procedurefejl, som den administrative procedure i første instans var behæftet med, og følgelig afvise, at der er sket tilsidesættelse af artikel 15 i direktiv 96/61.
Når der ikke i EU-retten er fastsat regler på området, tilkommer det hver enkelt medlemsstat i sin retsorden at fastlægge procesreglerne for søgsmål, der skal sikre beskyttelse af de rettigheder, borgerne har i henhold til EU-retten, dog på betingelse af, at disse regler ikke må være mindre gunstige end dem, der gælder for tilsvarende søgsmål af intern karakter (ækvivalensprincippet), og at de i praksis ikke må gøre det umuligt eller uforholdsmæssigt vanskeligt at udøve de rettigheder, der hjemles i Unionens retsorden (effektivitetsprincippet) (dom af 14.12.1995, sag C-312/93, Peterbroeck, Sml. I, s. 4599, præmis 12, og af 12.7.2012, sag C-378/10, VALE Építési, præmis 48 og den deri nævnte retspraksis).
Med hensyn til ækvivalensprincippet kræves det, at alle de bestemmelser, der finder anvendelse på søgsmål, skal anvendes uden forskel på søgsmål, der vedrører tilsidesættelse af EU-retten, og søgsmål, der vedrører tilsidesættelse af national ret (jf. bl.a. dom af 19.7.2012, sag C-591/10, Littlewoods Retail m.fl., præmis 31, og af 4.10.2012, sag C-249/11, Byankov, præmis 70). Det tilkommer således den nationale ret at efterprøve, om national ret tillader, at sammenlignelige procedurefejl af intern karakter kan afhjælpes under den administrative procedure i anden instans.
Hvad angår effektivitetsprincippet bemærkes, at selv om EU-retten ikke kan være til hinder for, at de gældende nationale regler i visse tilfælde gør det muligt at afhjælpe transaktioner eller handlinger, der er i strid hermed, er en sådan mulighed underlagt den betingelse, at den ikke giver de berørte anledning til at omgå de EU-retlige bestemmelser eller til at undlade at anvende dem, og at denne mulighed kun foreligger undtagelsesvis (dom af 3.7.2008, sag C-215/06, Kommissionen mod Irland, Sml. I, s. 4911, præmis 57).
I denne forbindelse bemærkes, at artikel 15 i direktiv 96/61 pålægger medlemsstaterne at sikre, at den berørte offentlighed tidligt og på en effektiv måde får mulighed for at deltage i procedurer vedrørende udstedelse af en godkendelse til nye anlæg. Denne bestemmelse skal fortolkes i lyset af 23. betragtning til direktivet, hvoraf fremgår, at offentligheden forud for enhver afgørelse bør have adgang til oplysninger om ansøgninger om godkendelse af nye anlæg, og af Århuskonventionens artikel 6, som fastsætter, dels at offentligheden skal inddrages tidligt i processen, mens alle muligheder stadig er åbne, og effektiv offentlig deltagelse kan finde sted, dels at offentligheden skal have adgang til relevante oplysninger, så snart disse foreligger. Heraf følger, at den berørte offentlighed skal råde over alle relevante oplysninger under den administrative procedure i første instans, inden der træffes en første afgørelse, såfremt disse oplysninger foreligger på tidspunktet for denne del af proceduren.
Med hensyn til spørgsmålet, om effektivitetsprincippet er til hinder for, at der sker afhjælpning under proceduren i anden instans ved, at relevante dokumenter, der ikke var til rådighed under den administrative procedure i første instans, stilles til rådighed for offentligheden, fremgår det af de oplysninger, som den forelæggende ret har fremlagt, at det administrative organ i anden instans i henhold til den nationale lovgivning, der finder anvendelse, har kompetence til at ændre den administrative afgørelse, der er truffet i første instans. Det tilkommer dog den forelæggende ret at efterprøve, dels om alle muligheder under den administrative procedure i anden instans stadig er åbne som omhandlet i artikel 15, stk. 1, i direktiv 96/61, fortolket i lyset af Århuskonventionens artikel 6, stk. 4, dels om en afhjælpning i form af, at relevante dokumenter stilles til rådighed for den berørte offentlighed, på dette trin i proceduren fortsat gør det muligt for nævnte offentlighed at udøve en reel indflydelse på beslutningsprocedurens udfald.
Effektivitetsprincippet er følgelig ikke til hinder for, at et uberettiget afslag på at give den berørte offentlighed adgang til den i hovedsagen omhandlede byplanlægningsafgørelse under den administrative procedure i første instans kan afhjælpes under den administrative procedure i anden instans, forudsat at alle muligheder stadig er åbne, og at en afhjælpning på dette trin af proceduren fortsat gør det muligt for den berørte offentlighed at udøve en reel indflydelse på beslutningsprocedurens udfald, hvilket det tilkommer den forelæggende ret at efterprøve.
Det andet spørgsmål skal derfor besvares med, at direktiv 96/61 skal fortolkes således, at det:
kræver, at den berørte offentlighed har adgang til en byplanlægningsafgørelse som den i hovedsagen omhandlede fra indledningen af tilladelsesproceduren vedrørende det omhandlede anlæg
ikke tillader de kompetente nationale myndigheder at give den berørte offentlighed afslag på adgang til en sådan afgørelse på grundlag af en beskyttelse af forretnings- og fabrikshemmeligheder, der er fastsat i henhold til national ret eller EU-retten med henblik på at beskytte en legitim økonomisk interesse, og
ikke er til hinder for, at et uberettiget afslag på at give den berørte offentlighed adgang til en byplanlægningsafgørelse som den i hovedsagen omhandlede under den administrative procedure i første instans kan afhjælpes under den administrative procedure i anden instans, forudsat at alle muligheder stadig er åbne, og at en afhjælpning på dette trin af proceduren fortsat gør det muligt for den berørte offentlighed at udøve en reel indflydelse på beslutningsprocedurens udfald, hvilket det tilkommer den forelæggende ret at efterprøve.
Det tredje spørgsmål
Med det tredje spørgsmål ønsker den forelæggende ret nærmere bestemt oplyst, om direktiv 85/337 skal fortolkes således, at det er til hinder for, at gyldigheden af en udtalelse vedrørende en vurdering af et projekts indvirkning på miljøet gyldigt kan forlænges i flere år efter udtalelsens vedtagelse, samt om direktivet i dette tilfælde kræver, at der foretages en ny vurdering af nævnte projekts indvirkning på miljøet.
I denne forbindelse har inšpekcia samt den slovakiske og den tjekkiske regering gjort gældende, at direktiv 85/337 ikke finder tidsmæssig anvendelse på den situation, som den forelæggende ret henviser til.
Det fremgår af fast retspraksis, at princippet, hvorefter projekter, der kan få væsentlig indvirkning på miljøet, skal undergives en miljømæssig vurdering, ikke finder anvendelse i de tilfælde, hvor tidspunktet for den formelle indgivelse af ansøgningen om tilladelse til et projekt ligger før udløbet af fristen for gennemførelse af direktiv 85/337 (dom af 11.8.1995, sag C-431/92, Kommissionen mod Tyskland, Sml. I, s. 2189, præmis 29 og 32, og af 18.6.1998, sag C-81/96, Gedeputeerde Staten van Noord-Holland, Sml. I, s. 3923, præmis 23).
Dette direktiv tager nemlig i høj grad sigte på projekter af et større omfang, hvis gennemførelse ofte kræver et længere tidsrum. Det er således ikke hensigtsmæssigt, at procedurer, som allerede er indviklede på nationalt plan, tynges og forsinkes ved direktivets særlige krav, og at allerede stiftede forhold påvirkes heraf (dommen i sagen Gedeputeerde Staten van Noord-Holland, præmis 24).
I det foreliggende tilfælde fremgår det af de sagsakter, der er fremlagt for Domstolen, at de skridt, som operatøren har foretaget med henblik på at få tilladelse til at gennemføre det i hovedsagen omhandlede deponeringsanlægsprojekt, begyndte den 16. december 1998, hvor der blev indgivet en ansøgning om en vurdering af nævnte projekts indvirkning på miljøet. Det fremgår dog af artikel 2 i akten vedrørende vilkårene for Den Tjekkiske Republiks, Republikken Estlands, Republikken Cyperns, Republikken Letlands, Republikken Litauens, Republikken Ungarns, Republikken Maltas, Republikken Polens, Republikken Sloveniens og Den Slovakiske Republiks tiltrædelse og tilpasningerne af de traktater, der danner grundlag for Den Europæiske Union (EUT 2003 L 236, s. 33), at direktiv 85/337 skulle være gennemført af Den Slovakiske Republik fra tidspunktet for denne medlemsstats tiltrædelse af Unionen, dvs. den 1. maj 2004.
Det bemærkes, at den slovakiske forvaltnings tildeling af en tilladelse til at opføre det i hovedsagen omhandlede deponeringsanlæg ikke desto mindre har krævet tre på hinanden følgende procedurer, som hver har medført vedtagelsen af en afgørelse.
Operatørens ansøgninger vedrørende de første to procedurer blev indgivet henholdsvis den 16. december 1998 og den 7. august 2002, dvs. inden udløbet af fristen for gennemførelse af direktiv 85/337. Ansøgningen om integreret tilladelse blev derimod indgivet den 25. september 2007, dvs. efter udløbet af fristen. Det skal derfor fastlægges, om indgivelsen af de to første ansøgninger kan anses for at være den formelle indledning af tilladelsesproceduren som omhandlet i den retspraksis, der er nævnt i denne doms præmis 94.
I denne forbindelse bemærkes indledningsvis, at de ansøgninger, der er indgivet under procedurens første to led, ikke bør forveksles med uformelle kontakter, som ikke kan udgøre den formelle indledning af tilladelsesproceduren (jf. i denne retning dommen i sagen Kommissionen mod Tyskland, præmis 32).
Det bemærkes dernæst, at den vurdering af indvirkningen på miljøet, som blev færdiggjort i 1999, blev foretaget med henblik på at tillade gennemførelsen af det deponeringsanlægsprojekt, som er genstand for den integrerede tilladelse. Den efterfølgende procedure, og navnlig udstedelsen af byggetilladelsen, hviler på denne vurdering. Som generaladvokaten har anført i punkt 115 i forslaget til afgørelse, kan den omstændighed, at indvirkningen på miljøet efter slovakisk ret vurderes adskilt fra den egentlige tilladelsesprocedure, ikke udvide det tidsmæssige anvendelsesområde for direktiv 85/337.
Det fremgår endvidere af de bemærkninger, der er anført i denne doms præmis 79, at den i hovedsagen omhandlede byplanlægningsafgørelse om placering af deponeringsanlægget udgør et uomgængeligt skridt for, at operatøren kan få tilladelse til at gennemføre det omhandlede deponeringsanlægsprojekt. Denne afgørelse opstiller desuden et vist antal betingelser, som påhviler operatøren under projektets gennemførelse.
Domstolen har dog i forbindelse med bedømmelsen af en sammenlignelig procedure udtalt, at det tidspunkt, der tjener som reference med henblik på fastlæggelsen af den tidsmæssige anvendelse af et direktiv, som kræver en miljømæssig vurdering, er det tidspunkt, hvor projektet formelt er blevet indgivet, idet de forskellige trin i undersøgelsen af et projekt er så indbyrdes forbundne, at de udgør et sammensat forløb (dom af 23.3.2006, sag C-209/04, Kommissionen mod Østrig, Sml. I, s. 2755, præmis 58).
Endelig fremgår det af fast retspraksis, at en tilladelse som omhandlet i direktiv 85/337 kan bestå af en kombination af flere særskilte afgørelser, når den nationale procedure, som gør det muligt for en bygherre at påbegynde anlægsarbejdet til gennemførelse af sit projekt, indebærer flere på hinanden følgende led (jf. i denne retning dom af 7.1.2004, sag C-201/02, Wells, Sml. I, s. 723, præmis 52, og af 4.5.2006, sag C-508/03, Kommissionen mod Det Forenede Kongerige, Sml. I, s. 3969, præmis 102). Heraf følger, at tidspunktet for den formelle indgivelse af ansøgningen om tilladelse til projektet i dette tilfælde skal fastsættes til den dag, hvor bygherren har indgivet en ansøgning med henblik på indledning af procedurens første led.
Det følger af de ovenstående betragtninger, at den formelle indgivelse af den i hovedsagen omhandlede ansøgning om tilladelse til et deponeringsanlægsprojekt ligger forud for udløbet af fristen for gennemførelse af direktiv 85/337. De forpligtelser, der følger af dette direktiv, finder derfor ikke anvendelse på projektet, og det er dermed ufornødent at besvare det tredje spørgsmål.
Det fjerde spørgsmål
Med det fjerde spørgsmål ønsker den forelæggende ret nærmere bestemt oplyst, om artikel 1 og 15a i direktiv 96/61, sammenholdt med Århuskonventionens artikel 6 og 9, skal fortolkes således, at den berørte offentlighed inden for rammerne af den søgsmålsadgang, der er fastsat i dette direktivs artikel 15a, skal have mulighed for ved en domstol eller andet ved lov nedsat uafhængigt og upartisk organ at begære, at der træffes foreløbige forholdsregler, som midlertidigt udsætter anvendelsen af en tilladelse som omhandlet i direktivets artikel 4, indtil der træffes endelig afgørelse.
Medlemsstaternes har som følge af deres procesautonomi og med forbehold for overholdelsen af ækvivalens- og effektivitetsprincipperne en skønsmargen ved gennemførelsen af Århuskonventionens artikel 9 og artikel 15a i direktiv 96/61. Det tilkommer dem navnlig at bestemme, hvilken domstol eller andet ved lov nedsat uafhængigt og upartisk organ der skal have kompetence til at træffe afgørelse i sager, som er omfattet af disse bestemmelser, og hvilke processuelle regler der skal finde anvendelse, for så vidt som de ovennævnte bestemmelser er overholdt (jf. analogt dom af 18.10.2011, forenede sager C-128/09 - C-131/09, C-134/09 og C-135/09, Boxus m.fl., Sml. I, s. 9711, præmis 52).
Det fremgår desuden af fast retspraksis, at en national domstol, der har fået forelagt en tvist, som skal afgøres efter EU-retten, skal kunne træffe foreløbige forholdsregler med henblik på at sikre den fulde virkning af den retsafgørelse, der skal træffes om eksistensen af de rettigheder, der påberåbes i henhold til EU-retten (dom af 19.6.1990, sag C-213/89, Factortame m.fl., Sml. I, s. 2433, præmis 21, og dom af 13.3.2007, sag C-432/05, Unibet, Sml. I, s. 2271, præmis 67).
Det tilføjes endvidere, at den ret til at anlægge sag, som er fastsat i artikel 15a i direktiv 96/61, skal fortolkes i lyset af direktivets formål. Domstolen har allerede fastslået, at dette formål, således som det er defineret i direktivets artikel 1, er den integrerede forebyggelse og bekæmpelse af forurening gennem iværksættelsen af foranstaltninger med henblik på at forebygge eller begrænse emissioner fra de aktiviteter, som er omhandlet i bilag I til direktivet, i luft-, vand- og jordbundsmiljøet, for at nå et højt miljøbeskyttelsesniveau (dom af 22.1.2009, sag C-473/07, Association nationale pour la protection des eaux et rivières og OABA, Sml. I, s. 319, præmis 25, og af 15.12.2011, sag C-585/10, Møller, Sml. I, s. 13407, præmis 29).
Udøvelsen af den søgsmålsadgang, der er fastsat i artikel 15a i direktiv 96/61, gør det imidlertid ikke muligt effektivt at forebygge nævnte forurening, hvis det er umuligt at forhindre, at et anlæg, der kan have fået tildelt en tilladelse i strid med direktivet, fortsætter med at være i drift, indtil der træffes endelig afgørelse vedrørende lovligheden af denne tilladelse. Heraf følger, at det med henblik på at sikre effektiviteten af den ret til at anlægge sag, som er fastsat i nævnte artikel 15a, kræves, at den berørte offentlighed har ret til ved den domstol eller andet ved lov nedsat uafhængigt og upartisk organ, der har kompetence, at begære, at der træffes foreløbige forholdsregler, som kan forebygge denne forurening, herunder i givet fald ved midlertidigt at udsætte den anfægtede tilladelse.
Henset til det ovenstående, skal det fjerde spørgsmål besvares med, at artikel 15a i direktiv 96/61 skal fortolkes således, at den berørte offentlighed inden for rammerne af den søgsmålsadgang, der er fastsat i denne bestemmelse, skal have mulighed for ved en domstol eller andet ved lov nedsat uafhængigt og upartisk organ at begære, at der træffes foreløbige forholdsregler, som midlertidigt udsætter anvendelsen af en tilladelse som omhandlet i dette direktivs artikel 4, indtil der træffes endelig afgørelse.
Det femte spørgsmål
Med det femte spørgsmål ønsker den forelæggende ret nærmere bestemt oplyst, om en afgørelse, som er truffet af en national ret inden for rammerne af en national procedure, der gennemfører de forpligtelser, der følger af artikel 15a i direktiv 96/61 og Århuskonventionens artikel 9, stk. 2 og 4, hvorved en tilladelse, der er tildelt i strid med bestemmelserne i nævnte direktiv, annulleres, kan udgøre et uberettiget indgreb i operatørens ejendomsret, som er sikret ved artikel 17 i Den Europæiske Unions charter om grundlæggende rettigheder.
Som generaladvokaten har anført i punkt 182-184 i forslaget til afgørelse, er udøvelsen af ejendomsretten til arealer, hvorpå der befinder sig et anlæg, der falder ind under dette direktivs anvendelsesområde, begrænset af betingelserne i direktiv 96/61.
Ejendomsretten udgør imidlertid ikke nogen absolut forrettighed, men skal ses i sammenhæng med sin funktion i samfundet. Udøvelsen af denne ret kan derfor underkastes begrænsninger, forudsat at disse er nødvendige for at tilgodese almene hensyn, og at de, henset til det tilstræbte formål, ikke udgør et uforholdsmæssigt og uacceptabelt indgreb, der krænker selve den garanterede rettigheds kerne (dom af 3.9.2008, forenede sager C-402/05 P og C-415/05 P, Kadi og Al Barakaat International Foundation mod Rådet og Kommissionen, Sml. I, s. 6351, præmis 355, og af 9.3.2010, forenede sager C-379/08 og C-380/08, ERG m.fl., Sml. I, s. 2007, præmis 80).
Hvad angår ovennævnte almene hensyn følger det af fast retspraksis, at beskyttelsen af miljøet udgør et sådant hensyn, og at det dermed kan begrunde en begrænsning af udøvelsen af ejendomsretten (jf. dom af 7.2.1985, sag 240/83, ADBHU, Sml. s. 531, præmis 13, af 20.9.1988, sag 302/86, Kommissionen mod Danmark, Sml. s. 4607, præmis 8, af 2.4.1998, sag C-213/96, Outokumpu, Sml. I, s. 1777, præmis 32, og af 9.3.2010, forenede sager C-379/08 og C-380/08, ERG m.fl., præmis 81).
For så vidt angår forholdsmæssigheden af det omhandlede indgreb i ejendomsretten, når det kan godtgøres, at et sådant indgreb foreligger, er det tilstrækkeligt at bemærke, at direktiv 96/61 foretager en afvejning mellem hensynet til denne ret og hensynet til beskyttelse af miljøet.
Det femte spørgsmål skal derfor besvares med, at en afgørelse, som er truffet af en national ret inden for rammerne af en national procedure, der gennemfører de forpligtelser, der følger af artikel 15a i direktiv 96/61 og Århuskonventionens artikel 9, stk. 2 og 4, hvorved en tilladelse, der er tildelt i strid med bestemmelserne i nævnte direktiv, annulleres, kan ikke i sig selv udgøre et uberettiget indgreb i operatørens ejendomsret, som er sikret ved artikel 17 i Den Europæiske Unions charter om grundlæggende rettigheder.
Sagens omkostninger
Da sagens behandling i forhold til hovedsagens parter udgør et led i den sag, der verserer for den forelæggende ret, tilkommer det denne at træffe afgørelse om sagens omkostninger. Bortset fra nævnte parters udgifter kan de udgifter, som er afholdt i forbindelse med afgivelse af indlæg for Domstolen, ikke erstattes.
På grundlag af disse præmisser kender Domstolen (Store Afdeling) for ret:
Artikel 267 TEUF skal fortolkes således, at en national ret, såsom den forelæggende ret, er forpligtet til af egen drift at anmode Den Europæiske Unions Domstol om en præjudiciel afgørelse, selv om denne ret skal træffe afgørelse i en sag, der er hjemvist til den, efter at dens første afgørelse er blevet ophævet af den omhandlede medlemsstats forfatningsdomstol, og selv om en national bestemmelse pålægger den nationale ret at afgøre sagen på grundlag af den retsopfattelse, som forfatningsdomstolen har givet udtryk for.
Rådets direktiv 96/61/EF af 24. september 1996 om integreret forebyggelse og bekæmpelse af forurening, som ændret ved Europa-Parlamentets og Rådets forordning (EF) nr. 166/2006 af 18. januar 2006, skal fortolkes således, at det:
kræver, at den berørte offentlighed har adgang til en byplanlægningsafgørelse som den i hovedsagen omhandlede fra indledningen af tilladelsesproceduren vedrørende det omhandlede anlæg
ikke tillader de kompetente nationale myndigheder at give den berørte offentlighed afslag på adgang til en sådan afgørelse på grundlag af en beskyttelse af forretnings- og fabrikshemmeligheder, der er fastsat i henhold til national ret eller EU-retten med henblik på at beskytte en legitim økonomisk interesse, og
ikke er til hinder for, at et uberettiget afslag på at give den berørte offentlighed adgang til en byplanlægningsafgørelse som den i hovedsagen omhandlede under den administrative procedure i første instans kan afhjælpes under den administrative procedure i anden instans, forudsat at alle muligheder stadig er åbne, og at en afhjælpning på dette trin af proceduren fortsat gør det muligt for den berørte offentlighed at udøve en reel indflydelse på beslutningsprocedurens udfald, hvilket det tilkommer den forelæggende ret at efterprøve.
Artikel 15a i direktiv 96/61, som ændret ved forordning nr. 166/2006, skal fortolkes således, at den berørte offentlighed inden for rammerne af den søgsmålsadgang, der er fastsat i denne bestemmelse, skal have mulighed for ved en domstol eller andet ved lov nedsat uafhængigt og upartisk organ at begære, at der træffes foreløbige forholdsregler, som midlertidigt udsætter anvendelsen af en tilladelse som omhandlet i dette direktivs artikel 4, indtil der træffes endelig afgørelse.
En afgørelse, som er truffet af en national ret inden for rammerne af en national procedure, der gennemfører de forpligtelser, der følger af artikel 15a i direktiv 96/61, som ændret ved forordning nr. 166/2006, og artikel 9, stk. 2 og 4, i konventionen om adgang til oplysninger, offentlig deltagelse i beslutningsprocesser samt adgang til klage og domstolsprøvelse på miljøområdet, undertegnet i Århus den 25. juni 1998 og indgået på Det Europæiske Fællesskabs vegne ved Rådets afgørelse 2005/370/EF af 17. februar 2005, hvorved en tilladelse, der er tildelt i strid med bestemmelserne i nævnte direktiv, annulleres, kan ikke i sig selv udgøre et uberettiget indgreb i operatørens ejendomsret, som er sikret ved artikel 17 i Den Europæiske Unions charter om grundlæggende rettigheder.
Sag C-80/12
Felixstowe Dock and Railway Company Ltd,
Savers Health and Beauty Ltd,
Walton Container Terminal Ltd,
WPCS (UK) Finance Ltd,
AS Watson Card Services (UK) Ltd,
Hutchison Whampoa (Europe) Ltd,
Kruidvat UK Ltd,
Superdrug Stores plc
mod
The Commissioners for Her Majesty’s Revenue and Customs
(anmodning om præjudiciel afgørelse indgivet af First-tier Tribunal (Tax Chamber) (Det Forenede Kongerige))
Fortolkning af artikel 43 EF og 48 EF — etableringsfrihed — skattelovgivning — selskabsskat — skattelempelse — konsortiumkrav på koncernlempelse (konsortiumlempelse) — national lovgivning, der på det nationale område udelukker overførsel af tab fra ét konsortiumselskab til et andet selskab i en koncern, hvortil et »forbundet selskab, der også er medlem af konsortiet, hører — hjemstedskrav for det forbundne selskab — forskelsbehandling på grundlag af selskabets hjemsted — øverste moderselskab i tredjeland — forbindelser mellem selskaber via tredjelande
I – Indledning
I Det Forenede Kongerige kan et selskab i skattemæssig henseende overføre tab til et andet selskab, som det er forbundet med via visse forbindelser mellem selskaber. Denne forelæggelse fra First-tier Tribunal (Tax Chamber) vedrører først og fremmest spørgsmålet, om der i henhold til EU-retten foreligger en begrænsning af etableringsfriheden, såfremt en sådan afgivelse af tab ikke er mulig, hvis det selskab, der fungerer som forbindelse mellem i) det selskab, der afgiver tabene, og ii) det modtagende selskab, er hjemmehørende i en anden medlemsstat. Den nationale domstol ønsker også oplyst, om situationen er en anden i henhold til EU-retten, hvis forbindelsen mellem selskaber går via selskaber i tredjelande.
Skattereglerne for koncernlempelse i Det Forenede Kongerige gør det muligt at overføre tab mellem forskellige selskaber inden for en koncern ( 2 ) og/eller et konsortium ( 3 ) og derved at udnytte disse tab optimalt ud fra et skattemæssigt synspunkt uden at konsolidere koncernen eller konsortiet til en enkelt økonomisk enhed i skattemæssig henseende ( 4 ).
Domstolen skal endnu en gang tage stilling til spørgsmålet om, hvorvidt udelukkelsen af bestemte skattepligtige selskaber fra skattereglerne for koncernlempelse i Det Forenede Kongerige er forenelig med etableringsfriheden. I sagen Imperial Chemical Industries mod Colmer vedrørte udelukkelsen fra koncernlempelsesordningen et indenlandsk holdingselskab, som hovedsagelig havde udenlandske datterselskaber, i Marks & Spencer-sagen vedrørte den udenlandske datterselskaber, og i sagen Philips Electronics UK vedrørte den det i Det Forenede Kongerige beliggende faste driftssted tilhørende et selskab med hjemsted i en anden medlemsstat ( 5 ).
Det, der ved første øjekast synes at være det nye i den foreliggende sag, er, at forbindelserne mellem selskaber går via tredjelande, og at det øverste moderselskab ( 6 ) er hjemmehørende i et tredjeland. Dette spørgsmål behøver imidlertid i sidste instans ikke at være afgørende ved vurderingen i den foreliggende sag af, om Det Forenede Kongeriges lovgivning er forenelig med EU-retten.
Endvidere afhænger spørgsmålet, om EU-retten berøres, til dels af den faktiske omstændighed, at det i Det Forenede Kongerige er normal praksis, at der generelt betales et vederlag, når tab overføres mellem selskaber. Den foreliggende sag er nemlig baseret på den antagelse, at et afgivende selskab vil lide skade, hvis det ikke kan overføre tabene til anmodende selskaber mod vederlag. En sådan økonomisk ulempe opstår kun, hvis det afgivende selskab lider et likviditetstab på grund af, at det ikke kan realisere tabene umiddelbart uden at skulle afvente senere skatteår. Hvis afgivelsen af tab imidlertid fandt sted uden vederlag, ville en eventuel ulempe som følge af Det Forenede Kongeriges lovgivning kun blive mærket på koncernniveau og ikke hos det afgivende selskab.
II – National ret, faktiske omstændigheder, retsforhandlinger og de præjudicielle spørgsmål
A – Det Forenede Kongeriges lovgivning
De nationale bestemmelser, der finder anvendelse i hovedsagen, er Income and Corporation Taxes Act 1988 (ICTA).
Koncern defineres på følgende måde i ICTA’s section 413(3): To selskaber anses for at tilhøre en koncern, hvis det ene er et 75%-ejet datterselskab af det andet, eller hvis begge er 75%-ejede datterselskaber af et tredje selskab.
I ICTA foreskrives to former for koncernlempelse: koncernkrav på koncernlempelse (som var genstand for Marks & Spencer-sagen) og konsortiumkrav på koncernlempelse (»konsortiumlempelse) (som var genstand for sagen Imperial Chemical Industries mod Colmer og sagen Philips Electronics UK og er genstand for denne sag).
I henhold til ICTA’s section 402 kan lempelse for driftstab og andre beløb, der kan føre til lempelse i selskabsskatten, afgives af et selskab (»det afgivende selskab) og kan, når ansøgning herom fremsættes af et andet selskab (»det anmodende selskab), tildeles dette selskab som lempelse i selskabsskatten, den såkaldte »koncernlempelse. I henhold til subsection 3 i denne bestemmelse kan der, når der fremsættes et såkaldt »konsortiumkrav, også gives koncernlempelse, når der er tale om et afgivende selskab og et anmodende selskab, bl.a. når et af selskaberne er medlem af en koncern, og det andet ejes af et konsortium, og et andet selskab er medlem af både koncernen og konsortiet.
I henhold til subsection 3A i ICTA’s section 402 gives der ikke koncernlempelse, medmindre betingelsen i subsection 3B, nemlig at selskabet er hjemmehørende i Det Forende Kongerige eller ikke er hjemmehørende, men driver virksomhed i Det Forenede Kongerige via et fast driftssted, er opfyldt, både hvad angår det afgivende selskab og det anmodende selskab.
ICTA’s section 406(1) indeholder tre definitioner. »Forbundet selskab er et selskab, som er medlem af et konsortium og også er medlem af en koncern. »Konsortiumselskab er i forbindelse med et forbundet selskab et selskab, der ejes af det konsortium, som det forbundne selskab er medlem af. »Koncernmedlem er i forbindelse med et forbundet selskab et selskab, der er medlem af den koncern, som det forbundne selskab også er medlem af, men som ikke selv er medlem af det konsortium, som det forbundne selskab er medlem af.
I henhold til ICTA’s section 406(2) »kan et koncernmedlem, når det forbudne selskab  ville kunne fremsætte et konsortiumkrav for tab eller andre beløb, for hvilke der kunne kræves lempelse, i en relevant regnskabsperiode for et konsortiumselskab, fremsætte ethvert konsortiumkrav, som kunne være fremsat af det forbundne selskab, svarende til samme andel af de overførte tab, hvis det forbundne selskab var det anmodende selskab.
Den kombinerede virkning af ICTA’s section 402(3A), 402(3B) og section 406(2) er, at det forbundne selskab hvad angår en konsortiumlempelse skal være hjemmehørende i Det Forende Kongerige eller et ikke-hjemmehørende selskab, der driver virksomhed i Det Forenede Kongerige via et fast driftssted. Det forbundne selskab såvel som det afgivende og det anmodende selskab skal med andre ord være selskabsskattepligtigt i Det Forenede Kongerige.
B – Koncernen og konsortiet
I den foreliggende sag er Felixstowe Dock and Railway Company Ltd m.fl. de »anmodende selskaber ( 7 ). De er alle medlem af Hutchison Whampoa-koncernen, hvis øverste moderselskab er Hutchison Whampoa Ltd., et selskab, der er stiftet og er hjemmehørende i Hongkong, og som indirekte ejer 100% af aktierne i de anmodende selskaber ( 8 ).
Hutchison 3G UK Ltd er det »afgivende selskab. Det var 100%-ejet af Hutchison 3G UK Holdings Ltd.
Hutchison 3G UK Holdings Ltd var konsortiumselskabet. I den relevante periode var Hutchison 3G UK Holdings Ltd ejet af et konsortium bestående af Hutchison 3G UK Investments Sàrl, et selskab i Hutchison Whampoa-koncernen, der er stiftet og er hjemmehørende i Luxembourg (50,1%), tre andre selskaber i Hutchison Whampoa-koncernen, der er stiftet og er hjemmehørende på De Britiske Jomfruøer (i alt 14,9%), og to andre selskaber uden forbindelse til Hutchison Whampoa-koncernen (henholdsvis 20% og 15%).
Hutchison 3G UK Investments Sàrl var det »forbundne selskab, der fungerede som forbindelsesled mellem koncernen og konsortiet. Selskabet var 100% ejet af Hutchison Europe Telecommunications Sàrl, et selskab, der er stiftet og er hjemmehørende i Luxembourg ( 9 ). Begge selskaber er indirekte 100%-ejede datterselskaber af Hutchison Whampoa Ltd. Yderligere forbindelser mellem det forbundne selskab og Hutchison Whampoa Ltd går via forskellige mellemliggende holdingselskaber, der er stiftet i Luxembourg og uden for EU/EØS (Hongkong, De Britiske Jomfruøer og Caymanøerne).
C – Tvisten i hovedsagen og de præjudicielle spørgsmål
Det afgivende selskab drev virksomhed som mobiltelefonioperatør. Det pådrog sig væsentlige udgifter i forbindelse med etableringen af sit system og havde dermed væsentlige tab i de første driftsår. For så vidt angår ICTA’s section 406(1)(b) var det afgivende selskab i den relevante periode ejet af konsortiumselskabet som anført ovenfor.
De anmodende selskaber, der havde haft overskud i samme periode, søgte at udnytte det afgivende selskabs tab. Det fremgår af forelæggelsesafgørelsen, at det afgivende selskab i henhold til en overenskomst inden for Hutchison Whampoa-koncernen var berettiget til at modtage 30 pence for hver 1 GBP tab, der blev afgivet. De anmodende selskaber var »koncernmedlemmer som omhandlet i ICTA’s section 406(1)(c), eftersom de var indirekte datterselskaber af Hutchison Whampoa Ltd, hvori sidstnævnte selskab havde en interesse på ikke mindre end 75% ( 10 ).
De anmodende selskaber fremsatte krav om konsortiumlempelse i henhold til ICTA’s section 402(3) og 406. Deres krav blev afvist med den begrundelse, at det forbundne selskab (som på ingen måde var direkte involveret i denne sag) ikke var hjemmehørende i Det Forenede Kongerige, men i Luxembourg. Selskabet kunne ikke overføre en ret til at fremsætte et krav om konsortiumlempelse til et andet koncernmedlem i henhold til ICTA’s section 406(1), da det i henhold til undtagelsen i section 402(3B) ikke havde ret til at fremsætte et sådant krav.
Efter sagens indbringelse for First-tier Tribunal (Tax Chamber) besluttede denne at udsætte sagen og forelægge Domstolen følgende præjudicielle spørgsmål:
Under omstændigheder, hvor:
bestemmelserne i en medlemsstat (såsom Det Forenede Kongerige) foreskriver, at et selskab (et »anmodende selskab) kun kan kræve koncernlempelse for tab for et selskab, der er ejet af et konsortium (et »konsortiumselskab), på betingelse af, at et selskab, der er medlem af den samme koncern som det anmodende selskab, også er medlem af konsortiet (et »forbundet selskab), og
koncernens moderselskab (som ikke selv er det anmodende selskab, konsortiumselskabet eller det forbundne selskab) ikke er hjemmehørende i Det Forenede Kongerige eller en anden medlemsstat,
udelukker artikel 49 TEUF og 54 TEUF [tidligere artikel 43 EF og 48 EF] da kravet om, at det »forbundne selskab skal være enten hjemmehørende i Det Forenede Kongerige eller drive virksomhed i Det Forenede Kongerige via et fast driftssted dér?
Såfremt spørgsmål 1 besvares bekræftende, skal Det Forenede Kongerige da stille et retsmiddel til rådighed for det anmodende selskab (f.eks. ved at tillade dette selskab at gøre krav på lempelse for konsortiumselskabets tab) under omstændigheder, hvor:
det »forbundne selskab har udøvet sin etableringsfrihed, men konsortiumselskabet og de anmodende selskaber ikke har udøvet nogen af de friheder, der er beskyttet i EU-retten, og
forbindelsen/forbindelserne mellem det afgivende selskab og det anmodende selskab består af selskaber, der ikke alle er hjemmehørende i EU/[Det Europæiske Økonomiske Samarbejdsområde (EØS)].
Felixstowe Dock and Railway Company m.fl., den tyske, den franske og den nederlandske regering samt Det Forenede Kongeriges regering og Europa-Kommissionen har afgivet skriftlige indlæg. Der blev afholdt retsmøde den 3. september 2013, hvor alle disse parter undtagen den franske regering afgav mundtlige indlæg.
III – Analyse
A – Indledende bemærkninger
De to spørgsmål fra den forelæggende ret vedrører etableringsfriheden. Til grund for min analyse lægger jeg artikel 43 EF og 48 EF, da artikel 49 TEUF og 54 TEUF ikke tidsmæssigt kan anvendes på omstændighederne i hovedsagen.
I forbindelse med denne analyse vil jeg behandle de to spørgsmål under ét. Den forelæggende ret ønsker nærmere bestemt for det første oplyst, om artikel 43 EF og 48 EF i den i hovedsagen omhandlede situation udelukker kravet om, at det forbundne selskab i forbindelse med konsortiumlempelsesordningen skal være enten hjemmehørende i Det Forenede Kongerige eller drive virksomhed i Det Forenede Kongerige via et fast driftssted. For det andet ønsker retten oplyst, om disse artikler er til hinder for, at en medlemsstat kan kræve, at det nederste fælles moderselskab inden for en koncern, hvortil det forbundne selskab og de selskaber, som tabene overføres til af skattemæssige grunde, hører, er hjemmehørende i en medlemsstat eller en EØS-stat, eller at forbindelserne mellem det forbundne selskab og de selskaber, som tabene overføres til af skattemæssige grunde, udelukkende består af sådanne selskaber. Endelig ønsker retten oplyst, om der skal stilles et retsmiddel til rådighed, f.eks. ved at indrømme de anmodende selskaber konsortiumlempelse, hvis Det Forenede Kongeriges bestemmelse udgør en tilsidesættelse af etableringsfriheden.
Det skal indledningsvis præciseres, at denne sag ikke vedrører fordelingen af beskatningskompetencen mellem medlemsstaterne, selv om det, som det fremgår af indlæggene fra den tyske og den franske regering, frygtes, at udfaldet af denne sag kan bringe deres kompetence til at beskatte internationale koncerner, der kontrolleres af moderselskaber i tredjelande, i fare.
Den foreliggende sag vedrører således overførsel af tab fra ét selskab i Det Forenede Kongerige, der er selskabsskattepligtigt dér, med henblik på at modregne dem i overskud i et andet selskab i Det Forenede Kongerige, der også er selskabsskattepligtigt i denne medlemsstat. Der er derfor ikke tale om grænseoverskridende afgivelse af tab mellem selskaber, der er hjemmehørende i forskellige medlemsstater, hvilket ville rejse spørgsmålet om fordelingen af beskatningskompetencen, som det var tilfældet i sagen National Grid Indus ( 11 ) og sagen Philips Electronics UK ( 12 ). Den foreliggende sag drejer sig kun om, hvorvidt det i forbindelse med afgivelsen af tab fra ét selskab i Det Forenede Kongerige til et andet medlem af konsortiet hvad angår konsortiumlempelse kan kræves, at det forbundne selskab er et selskab, der er hjemmehørende i Det Forenede Kongerige eller har et fast driftssted i Det Forenede Kongerige.
I denne forbindelse er det nyttigt at henvise til de tre udviklingsfaser i Det Forenede Kongeriges lovgivning om koncernlempelse. Indtil den 1. april 2000 (dvs. inden den periode, der er relevant for den foreliggende sag) var det ikke muligt at stille krav om koncernlempelse mellem to søsterselskaber, hvis deres moderselskab ikke var hjemmehørende i Det Forenede Kongerige. Siden den 1. april 2000 (den periode, der er relevant for den foreliggende sag) har selskaber, som tilhører den samme koncern, imidlertid haft mulighed for at overføre tab indbyrdes uanset deres moderselskabs hjemsted. Det følger heraf, at hvis Hutchison Whampoa-koncernen (indirekte) havde ejet mindst 75% af det afgivende selskab i den relevante periode i stedet for de 65%, som den faktisk ejede, havde der ikke været nogen hindring for, at de anmodende selskaber udnyttede det afgivende selskabs tab, da det ville have været et koncernmedlem for så vidt angår ICTA’s section 402(1) og (2). I 2010, efter den periode, som hovedsagen vedrører, blev Det Forenede Kongeriges bestemmelser om koncernlempelse ændret ved Corporation Tax Act 2010, hvorved et selskab, der er etableret i EU/EØS, kunne fungere som et forbundet selskab. I henhold til de nye bestemmelser skal det forbundne selskab og de anmodende selskaber imidlertid være medlem af den samme koncern uden involvering af et selskab uden for EU/EØS.
Hvis Domstolen derfor måtte fastslå, at der foreligger en forbudt begrænsning af grundlæggende friheder, kan Det Forenede Kongeriges lovgivning ikke begrundes under henvisning til behovet for at opretholde fordelingen af beskatningskompetencen mellem medlemsstaterne. Sammenhængen i skattesystemet kan heller ikke påberåbes som begrundelse i betragtning af den ovenfor beskrevne lovgivningsmæssige udvikling, som har givet mulighed for koncernlempelse uanset nationaliteten af andre moder- eller koncernselskaber end det afgivende selskab og det anmodende selskab. Det Forenede Kongerige har nemlig ikke anført nogen begrundelse for den nationale bestemmelse i den ændrede affattelse, da situationen i hovedsagen ifølge dets indlæg ikke er omfattet af EU-rettens anvendelsesområde ( 13 ).
Der skal ligeledes henvises til, at det følger af retspraksis, at selv om direkte beskatning henhører under medlemsstaternes kompetence, må denne kompetence ikke udøves i strid med EU-retten og specielt de grundlæggende friheder, der er sikret i traktaterne. Som generaladvokat Kokott har bemærket, er medlemsstaterne i henhold til EU-retten i princippet ikke forpligtede til inden for deres selskabsskatteret at fastsætte nogen koncernlempelse for tab, da udformningen af skattesystemet henhører under den enkelte medlemsstats kompetence. For så vidt som der fastsættes en sådan ret, skal den dog udformes i overensstemmelse med de grundlæggende friheder i EU-retten, især med etableringsfriheden ( 14 ).
B – Koncernlempelsesordningens funktionsmåde
I økonomisk henseende giver koncernlempelse af den form, der finder anvendelse i Det Forenede Kongerige, det afgivende selskab mulighed for at overføre sine tab til det anmodende selskab, som kan fradrage dem i sit skattepligtige overskud. Dette medfører, at det afgivende selskab mister muligheden for at udnytte disse tab i skattemæssig henseende og i særdeleshed muligheden for at fremføre disse tab til efterfølgende skatteår ( 15 ).
Det ser ud til at være normal praksis i Det Forenede Kongerige, at denne afgivelse finder sted mod vederlag ( 16 ), som ofte svarer til værdien af den selskabsskat, der spares på grund af tabet, selv om der ikke er noget retligt krav om vederlag, undtagen eventuelt for så vidt som de tillidsforpligtelser, der påhviler det afgivende selskabs ledelse i henhold til selskabsretten, giver anledning til et sådant krav. I den foreliggende sag har de anmodende selskaber eksempelvis indvilget i at betale 30 pence pr. 1 GBP tab, der blev afgivet.
Da Det Forenede Kongeriges koncernlempelsesordning ikke er baseret på en skattemæssig konsolidering af over- og underskud på koncernniveau, er det klart, at et afgivende selskab i egenskab af uafhængig juridisk person, der arbejder med gevinst for øje, normalt ikke kunne gå med til uden vederlag at afgive tab, som det senere kunne anvende til at minimere sine egne fremtidige skatter. Ved at afgive tabene mod vederlag, som afspejler den gældende selskabsskattesats, monetariserer det afgivende selskab sine tab tidligere (og mere sikkert) og opnår dermed en likviditetsfordel.
Hvis den eksisterende praksis i Det Forenede Kongerige ikke var som beskrevet ovenfor, ville det være vanskeligt at se, hvordan et afgivende selskab reelt kunne lide skade på grund af en bestemmelse, der hindrer det i at afgive sine tab til et andet selskab, med andre ord i at overføre aktiver, der har en potentiel økonomisk værdi som et modkrav til fremtidige skattetilsvar, til en udenforstående mod et vederlag, der ikke afspejler deres værdi for det afgivende selskab. Det ville også være vanskeligt at hævde, at en bestemmelse, der hindrer et selskab, der arbejder med gevinst for øje, i at overføre sine aktiver uden et passende vederlag, ville udgøre en begrænsning af etableringsfriheden. Da denne faktiske baggrund ikke foreligger, ville ulemperne som følge af Det Forenede Kongeriges lovgivning ikke kunne mærkes af det afgivende selskab, men kun af de selskaber, der befinder sig på et højere niveau i koncernen og konsortiet end det afgivende selskab og de anmodende selskaber, dvs. på koncernniveau, som en øget skattebyrde for koncernen som helhed.
Denne likviditetsfordel, eller mulighed for at få en sådan fordel, vil sandsynligvis øge værdien af det afgivende selskab og dermed af enhver kapitalinteresse i selskabet. Dette betyder, at muligheden for koncernlempelse er fordelagtig for ejerne af det afgivende selskab, hvad enten de er direkte eller indirekte moderselskaber eller konsortiemedlemmer med minoritetsandele ( 17 ).
For et anmodende selskab er en sådan løsning finansiel neutral: Det betaler et beløb til det afgivende selskab, som svarer til den skat, det undgår på grund af afgivelsen, i stedet for at betale det samme beløb til statskassen. Da Det Forenede Kongeriges lovgivning imidlertid også i forbindelse med konsortiumlempelse kræver, at det anmodende selskab og det forbundne selskab tilhører den samme koncern, forklarer den fordel, som koncernen opnår på grundlag af koncernlempelsen, aftalerne mellem de anmodende og de afgivende selskaber, da den på koncernniveau fører til en lavere skattebyrde ( 18 ).
C – Hvilken grundlæggende frihed er relevant i materiel henseende?
I betragtning af de kriterier, der er fastsat i Domstolens praksis, kunne det synes tvivlsomt, om Det Forenede Kongeriges lovgivning vedrører etableringsfriheden. For at etableringsfriheden finder anvendelse, har Domstolen lagt vægt på graden af kontrol, der udøves over et givent selskab. I den foreliggende sag kan graden af kontrol, der kræves i henhold til national ret, være alt lige fra 5%, som næppe indebærer »kontrol, til 74,99%. Dette spørgsmål synes imidlertid at være løst af de faktiske omstændigheder i sagen, som jeg vil forklare nedenfor, og etableringsfriheden er også den sammenhæng, hvori den forelæggende ret har placeret spørgsmålene.
Tredjelandsaspekter i forbindelse med Hutchison Whampoa-koncernens komplicerede selskabsstruktur rejser spørgsmålet, om Det Forenede Kongeriges relevante lovgivning bør vurderes i lyset af etableringsfriheden, som ikke finder anvendelse i forhold til tredjelande, og/eller i lyset af de frie kapitalbevægelser, som også finder anvendelse i forhold til sådanne lande.
Domstolen fastslog i dommen i sagen Test Claimants in the FII Group Litigation (sag C-35/11), at hvad angår spørgsmålet, om en national lovgivning henhører under den ene eller anden bestemmelse om fri bevægelighed, følger det af fast retspraksis, at det er nødvendigt at inddrage formålet med den pågældende lovgivning. En national lovgivning, der kun finder anvendelse på kapitalinteresser, der giver mulighed for at udøve en klar indflydelse på beslutningerne i et selskab og træffe afgørelse om dets drift, henhører under anvendelsesområdet for etableringsfriheden. Nationale bestemmelser, der finder anvendelse på kapitalandele erhvervet med det ene formål at investere uden at ville opnå indflydelse på virksomhedens drift og kontrollen med den, skal derimod alene vurderes på baggrund af de frie kapitalbevægelser ( 19 ).
I situationer, hvor formålet med den nationale lovgivning ikke gør det muligt at fastslå, om lovgivningen overvejende henhører under artikel 49 TEUF eller 63 TEUF, tager Domstolen hensyn til de faktiske omstændigheder i det foreliggende tilfælde med henblik på at fastslå, om den situation, der er omhandlet i tvisten i hovedsagen, henhører under den ene eller den anden af de nævnte bestemmelser (min fremhævelse) ( 20 ).
Der skal her foretages en sondring mellem de to typer koncernlempelse, som Det Forenede Kongeriges lovgivning giver mulighed for. Som følge af deres formål tager Det Forenede Kongeriges bestemmelser om koncernkrav på koncernlempelse klart sigte på de kapitalinteresser, der gør det muligt for ejeren at udøve en klar indflydelse på beslutningerne i et selskab og træffe afgørelse om dets drift. De finder anvendelse på selskaber, som er mindst 75%-ejede datterselskaber. Bestemmelserne er derfor omfattet af anvendelsesområdet for etableringsfriheden.
Med hensyn til konsortiumkrav på koncernlempelse er situationen mindre klar. Bestemmelser om konsortiumlempelse finder anvendelse i situationer, hvor mindst 75% af konsortiumselskabets kapital ejes af konsortiummedlemmer, som hver ejer mindst 5% og højst 75% ( 21 ). Dette omfatter situationer, hvor der er én dominerende ejer, men også situationer, hvor der er mange indbyrdes uafhængige aktionærer. I teorien kunne der være et konsortiumselskab med 20 aktionærer, som hver havde en kapitalinteresse på 5%. På grundlag heraf kunne der opstå en situation, hvor der var 20 forbundne selskaber, og konsortiumselskabet kunne i andele på 5% afgive sine tab til 20 forskellige koncerner.
Efter min opfattelse finder Det Forenede Kongeriges bestemmelser om konsortiumlempelse ikke kun anvendelse på kapitalinteresser, der giver mulighed for at udøve en klar indflydelse på beslutningerne i et selskab. Som de anmodende selskabers repræsentant har anført under retsmødet, kræves det ikke i Det Forenede Kongeriges skattelovgivning, at konsortiummedlemmerne udøver en eller anden form for retligt defineret kollektiv kontrol med konsortiumselskabet ( 22 ). Kapitalinteresser, der giver mulighed for konsortiumlempelse, kunne efter min opfattelse derfor betragtes som direkte investeringer og eventuelle begrænsninger heraf som begrænsninger for de frie kapitalbevægelser ( 23 ).
Det Forenede Kongeriges bestemmelser tillader imidlertid også situationer, hvor konsortiumselskabet kontrolleres af en enkelt koncern. Dette er situationen med hensyn til det afgivende selskab i den foreliggende sag: 65% af dette selskab ejes indirekte af Hutchison Whampoa-koncernen (50,1% via det forbundne selskab og 14,9% via tre koncernselskaber på De Britiske Jomfruøer). De pågældende bestemmelser kan derfor i princippet begrænse etableringsfriheden, og den i hovedsagen omhandlede situation bør anses for at være omfattet af anvendelsesområdet for denne grundlæggende frihed.
På baggrund af det ovenstående er jeg af den opfattelse, at de faktiske omstændigheder i hovedsagen er omfattet af artikel 43 EF, hvilket gør det berettiget, at Det Forenede Kongeriges konsortiumlempelsesordning først og fremmest vurderes i lyset af etableringsfriheden.
D – Spørgsmålet, om der foreligger en begrænsning af etableringsfriheden
Den ret til frit at etablere sig, som EU-borgerne har i henhold til artikel 43 EF, og som for dem indebærer adgang til at optage og udøve selvstændig erhvervsvirksomhed samt til at oprette og lede virksomheder på de vilkår, som i etableringsmedlemsstatens lovgivning er fastsat for landets egne statsborgere, omfatter i henhold til artikel 48 EF en ret for selskaber, som er stiftet i overensstemmelse med en medlemsstats lovgivning, og hvis vedtægtsmæssige hjemsted, hovedkontor eller hovedvirksomhed er beliggende inden for Den Europæiske Union, til at udøve virksomhed via et datterselskab, en filial eller et agentur. Da artikel 43, stk. 1, andet punktum, EF udtrykkeligt giver erhvervsdrivende mulighed for frit at vælge, under hvilken hensigtsmæssig juridisk form de ønsker at udøve virksomhed i en anden medlemsstat, må dette frie valg ikke begrænses af diskriminerende skattebestemmelser ( 24 ).
I henhold til Det Forenede Kongeriges lovgivning skal det forbundne selskab være hjemmehørende i Det Forenede Kongerige eller være et ikke-hjemmehørende selskab, der driver virksomhed i Det Forenede Kongerige via et fast driftssted. Denne bestemmelse udgør klart en begrænsning af etableringsfriheden for det forbundne selskab, der er etableret i Luxembourg, og dets umiddelbare moderselskab, der også er etableret i Luxembourg.
Domstolen fastslog i Marks & Spencer-dommen, at »[e]n koncernlempelse som den i hovedsagen omhandlede udgør en skattefordel for de pågældende selskaber. Ved at fremskynde udligningen af underskud i underskudsgivende selskaber, idet de umiddelbart kan modregnes i overskud i andre af koncernens selskaber, giver den koncernen en likviditetsmæssig fordel ( 25 ). Betyder dette, at ulempen kun mærkes på koncernniveau eller af det øverste moderselskab, som i den foreliggende sag er et tredjelandsselskab? Det er efter min opfattelse ikke tilfældet.
Som allerede nævnt indebærer Det Forenede Kongeriges koncernlempelsesordning på det faktuelle niveau, at over- og underskud inden for en koncern og/eller et konsortium ikke modregnes ved hjælp af konsoliderede skatteregnskaber eller en overførsel af skattepligtige overskud som et koncernbidrag, men på grundlag af aftaler, hvor tab afgives mod vederlag, hvorved det afgivende selskab opnår en likviditetsfordel. Hvis afgivelsen af tab og dermed konsortiumlempelsen ikke er tilladt på grund af det forbundne selskabs nationalitet, opstår der først og fremmest for det afgivende selskab en økonomisk ulempe i form af tab af en likviditetsfordel. I Domstolens praksis er et sådant likviditetstab blevet anset for at være ugunstig behandling, som kan udgøre en restriktion ( 26 ). Ulemper, der opstår for et selskab på grund af moderselskabets hjemsted, blev i dommen i sagen Metallgesellschaft m.fl. anset for at være tilstrækkelig til at udgøre en tilsidesættelse af etableringsfriheden ( 27 ).
Denne ulempe mærkes også af det afgivende selskabs ejere som en lavere værdi af deres kapitalinteresser, uanset om de repræsenterer kontrollerende kapitalandele, stabile minoritetsinvesteringer eller porteføljeinvesteringer. Det er selvfølgelig kun den første kategori, der er relevant i relation til etableringsfriheden.
I den foreliggende sag er det forbundne selskab med hjemsted i Luxembourg, som indirekte ejer 50,1% af det afgivende selskab med hjemsted i Det Forenede Kongerige, derfor i en mindre gunstig situation, end et selskab hjemmehørende i Det Forenede Kongerige i en sammenlignelig situation ville være med hensyn til dets evne til at fungere som forbindelse mellem to selskaber i Det Forenede Kongerige, der er selskabsskattepligtige dér. Den omstændighed, at ulempen yderligere afspejles i værdien af det luxembourgske forbundne selskab og derfor mærkes af dets ejere, som til dels er tredjelandsselskaber, og endelig af det øverste moderselskab i et tredjeland, der kontrollerer den komplekse selskabsstruktur, ændrer ikke dette.
Der foreligger derfor direkte forskelsbehandling på grund af det forbundne selskabs nationalitet. Det Forenede Kongeriges bestemmelser gør det mere fordelagtigt for det forbundne selskabs moderselskab at etablere et datterselskab i Det Forenede Kongerige end alle andre steder.
Som allerede nævnt har Det Forenede Kongeriges regering ikke fremført nogen grunde, der kunne berettige den begrænsning, som den nationale lovgivning har medført. Jeg kan derfor ikke behandle dette spørgsmål her.
I denne fase bør det også afklares, om de anmodende selskaber faktisk har ret til at påberåbe sig etableringsfriheden. Det fremgår af dommen i sagen Philips Electronics UK ( 28 ), at selskaber i skattemæssig henseende kan påberåbe sig begrænsninger i etableringsfriheden for et andet selskab, som er forbundet til dem, for så vidt som sådanne begrænsninger berører deres egen beskatning. Den omstændighed, at hverken det afgivende selskab eller de anmodende selskaber selv har udøvet deres etableringsfrihed, er derfor irrelevant i denne henseende.
De anmodende selskaber kan derfor med henblik på deres egen beskatning påberåbe sig den begrænsning af etableringsfriheden, der er pålagt det forbundne selskab, for så vidt som Det Forenede Kongeriges bestemmelser, sådan som de er fortolket af den nationale domstol, er uforenelige med artikel 43 EF og 48 EF.
Som en foreløbig konklusion er det min opfattelse, at det krav om hjemsted eller fast driftssted i Det Forenede Kongerige, der gælder for det forbundne selskab i forbindelse med et konsortiumkrav på koncernlempelse, udgør en ubegrundet begrænsning af etableringsfriheden, og at artikel 43 EF og 48 EF derfor er til hinder herfor.
E – Tredjelande og etableringsfrihed
Forholdet mellem etableringsfrihed og tredjelande er vigtigt i den foreliggende sag, da den forelæggende ret med sit andet spørgsmål ønsker oplyst, om Det Forenede Kongerige skal stille et retsmiddel til rådighed for det anmodende selskab, f.eks. ved at tillade dette selskab at gøre krav på lempelse for konsortiumselskabets tab, under omstændigheder, hvor det forbundne selskab har udøvet sin etableringsfrihed, men konsortiumselskabet og de anmodende selskaber ikke har udøvet nogen af de friheder, der er beskyttet i EU-retten, og forbindelsen/forbindelserne mellem det afgivende selskab og det anmodende selskab består af selskaber, der ikke alle er hjemmehørende i EU/EØS.
Dette spørgsmål skal efter min opfattelse undersøges i forbindelse med spørgsmål 1, da det i det væsentlige vedrører det materielretlige indhold af etableringsfriheden og ikke de retsmidler, der er til rådighed i begrebets processuelle forstand ( 29 ). Vil det med andre ord, selv hvis traktaten var til hinder for kravet om, at det forbundne selskab enten er et selskab i Det Forenede Kongerige eller har et fast driftssted dér, så stadig kunne kræves, at det forbundne selskab er et EU-/EØS-selskab, eller at kæden mellem det afgivende selskab og de anmodende selskaber ikke involverer tredjelandsselskaber?
I modsætning til de frie kapitalbevægelser finder etableringsfriheden ikke anvendelse i forhold til tredjelande. Betyder dette, at EU-selskaber, som faktisk kontrolleres af selskaber eller fysiske personer i tredjelande, er udelukket fra etableringsfriheden? Er det luxembourgske forbundne selskabs etableringsfrihed med andre ord berørt af, at det kontrolleres af et moderselskab i et tredjeland?
Det skal hertil bemærkes, at artikel 48 EF ligestiller selskaber, som er stiftet i overensstemmelse med en medlemsstats lovgivning, og hvis vedtægtsmæssige hjemsted, hovedkontor eller hovedvirksomhed er beliggende inden for Den Europæiske Union, med medlemsstaternes statsborgere for så vidt angår etableringsfriheden. Som Domstolen fastslog i dommen i sagen Imperial Chemical Industries mod Colmer ( 30 ), har virksomheders hjemsted som omhandlet i artikel 48 EF, som det er tilfældet med hensyn til fysiske personers nationalitet, til formål at fastlægge deres tilknytning til en stats retssystem.
Der er i traktaterne eller Domstolens praksis intet til støtte for den antagelse, at den etableringsfrihed, som de selskaber, der er nævnt i artikel 48 EF, har i henhold til EU-retten, ville blive begrænset eller berørt af, at de kontrolleres af en juridisk eller fysisk person i et tredjeland. Den status, der knytter sig til at være et EU-selskab, er baseret på hjemstedets placering og den retsorden, hvorefter selskabet er stiftet, ikke på dets aktionærers nationalitet. Hvis sådanne EU-selskaber ikke var omfattet af denne frihed, ville mange juridiske personer med hjemsted i Den Europæiske Union være udelukket fra etableringsfriheden, og medlemsstaterne kunne også på anden måde, og ikke kun gennem beskatning, udsætte dem for forskelsbehandling.
Dommen i sagen Halliburton Services mod Staatssecretaris van Financiën ( 31 ) viste, at de rettigheder, som selskaber i medlemsstaterne har i henhold til EU-retten, ikke blev berørt af, at deres moderselskab, Halliburton Inc., havde hjemsted i De Forenede Stater. Der kan imidlertid ikke udledes mere vidtgående konklusioner af denne dom med hensyn til situationer, hvor EU-selskaber uden et fælles EU-moderselskab tilhører en koncern uden for EU. I Halliburton Services-sagen havde den nationale domstol allerede bekræftet, at i henhold til den bilaterale overenskomst mellem Nederlandene og De Forenede Stater til undgåelse af dobbeltbeskatning måtte det nederlandske datterselskab, der havde købt det tyske datterselskabs faste driftssted i Nederlandene, ikke udsættes for forskelsbehandling på grund af, at koncernens moderselskab var stiftet i henhold til De Forenede Staters ret ( 32 ).
I den foreliggende sag har det forbundne selskab, der er registreret i Luxembourg, og dets umiddelbare moderselskab, der også er registreret i Luxembourg, derfor etableringsfrihed, uanset at de i sidste instans kontrolleres af et moderselskab, der er etableret i Hongkong.
F – Tilladte begrænsninger
Betyder dette, at Det Forenede Kongerige ikke kan kræve, at der skal være en ubrudt kæde inden for EU/EØS mellem det afgivende selskab og de anmodende selskaber? Kommissionen har i sit indlæg anført, at Det Forenede Kongerige kunne fastsætte et sådant krav, men at det ikke gjorde det i den i hovedsagen relevante periode.
Efter min opfattelse gør den pågældende situation ikke dette aspekt af den forelæggende rets spørgsmål hypotetisk og medfører heller ikke, at spørgsmålet om tredjelande bliver irrelevant i den forstand, at det ikke skal behandles af Domstolen. I en situation, hvor en national bestemmelse indebærer forskelsbehandling af »udenlandske juridiske eller fysiske personer og derfor er uforenelig med EU-retten, er det nemlig ikke utænkeligt, at en national domstol kunne afhjælpe denne situation gennem en fortolkning, hvorved en sådan forskelsbehandling af EU-/EØS-statsborgere eller -selskaber fjernes, uden at juridiske eller fysiske personer fra tredjelande omfattes af fordelen i form af integration. Om dette er retligt muligt, afhænger af den nationale lovgivning. EU-retten indeholder intet krav om, at subjekter i tredjelande skal omfattes af andre grundlæggende friheder end de frie kapitalbevægelser ( 33 ).
I dommen i sagen Test Claimants in the Thin Cap Group Litigation ( 34 ) fandt Domstolen, at situationer, hvor det moderselskab, der kontrollerer långivende og låntagende EU-selskaber, er hjemmehørende i et ikke-medlemsland, ikke er omfattet af anvendelsesområdet for etableringsfriheden. Domstolen fastslog, at behandlingen af det låntagende selskabs rentebetalinger for udlodning af overskud berørte etableringsfriheden, men udelukkende med hensyn til det koncernforbundne selskab i et tredjeland, der havde en sådan kontrol over de andre selskaber, at det havde indflydelse på valget af finansieringen af disse selskaber. I en sådan situation fandt artikel 43 EF og 48 EF ikke anvendelse.
Da etableringsfriheden ikke omfatter tredjelande, ville EU-retten ikke være til hinder for, at Det Forenede Kongeriges lovgivning kræver, at det forbundne selskab skal være etableret i EU/EØS. Hvis med andre ord et afgivende selskab i forbindelse med konsortiumlempelse ikke kan afgive tab, såfremt det relevante forbundne selskab er et tredjelandsselskab, er situationen ikke omfattet af anvendelsesområdet for artikel 43 EF. Hvis eksempelvis i hovedsagen det forbundne selskab, der både er medlem af konsortiet og af koncernen, var stiftet på De Britiske Jomfruøer i stedet for i Luxemburg, kunne dets etableringsfrihed ikke påberåbes til støtte for et krav om konsortiumlempelse. Dette ville være tilfældet, selv hvis moderselskabet til selskabet med hjemsted på De Britiske Jomfruøer på sin side var et EU-/EØS-selskab.
Jeg har ovenfor foreslået en fortolkning, hvorefter der på den ene side foreligger en tilsidesættelse af etableringsfriheden, såfremt muligheden for at afgive tab udelukkes, når det forbundne selskab er et EU-/EØS-selskab, men hvor der på den anden side ikke foreligger en tilsidesættelse, når det forbundne selskab er et tredjelandsselskab. Jeg har i den forbindelse behandlet konsortiumlempelsesordningen ud fra det afgivende selskabs perspektiv og den ulempe, der kan opstå for det, og som med hensyn til etableringsfriheden berører dets ejere. Det er også nødvendigt at analysere problemet ud fra de anmodende selskabers perspektiv.
I henhold til Det Forenede Kongeriges lovgivning skal de anmodende selskaber tilhøre den samme koncern som det forbundne selskab, med andre ord skal det anmodende selskab være et 75%-ejet datterselskab af det forbundne selskab eller omvendt, eller begge skal være 75%-ejede datterselskaber af et tredje selskab. I den foreliggende sag er det forbundne selskab og de anmodende selskaber 100%-ejede datterselskaber af Hutchison International Limited, et selskab i Hongkong, som selv er et 100%-ejet datterselskab af koncernens øverste moderselskab, Hutchison Whampoa Ltd. Kæderne fra det forbundne selskab og de anmodende selskaber til deres fælles moderselskab går via både EU-/EØS-selskaber og tredjelandsselskaber. De har ikke et fælles EU-/EØS-moderselskab.
I et system som Det Forenede Kongeriges konsortiumlempelsesordning kan nationale bestemmelser, der regulerer den forbindelse, som kræves mellem det forbundne selskab og det anmodende selskab, berøre etableringsfriheden for deres nederste fælles moderselskab, som nyder godt af den økonomiske fordel, som skabes af muligheden for at modregne ét selskabs tab i et andet selskabs skattepligtige overskud og derved reducere det fælles skattetilsvar for (under)koncernen under det. Hvis dette nederste fælles moderselskab er et EU-/EØS-selskab, kan nationale bestemmelser, der regulerer forbindelsen, skabe forbudte begrænsninger af etableringsfriheden. Hvis dette nederste fælles moderselskab er et tredjelandsselskab, er situationen – ud fra logikken i dommen i sagen Test Claimants in the Thin Cap Group Litigation – ikke omfattet af anvendelsesområdet for etableringsfriheden.
Hvis kæden mellem det nederste fælles EU-/EØS-moderselskab og det forbundne selskab og/eller de anmodende selskaber går via tredjelande, vil situationen desuden ikke være omfattet af anvendelsesområdet for artikel 43 EF og 48 EF. Etableringsfriheden giver ikke juridiske personer, der er etableret i tredjelande, en ret til at oprette datterselskaber eller filialer i medlemsstater. Lige som kontrollerende aktionærers nationalitet er irrelevant for, om der foreligger etableringsfrihed i forbindelse med EU-/EØS-selskaber, er den også irrelevant for, om denne frihed ikke foreligger i forbindelse med tredjelandsselskaber.
G – Frie kapitalbevægelser
Som allerede nævnt er det muligt, at Det Forenede Kongeriges relevante bestemmelser om konsortiumlempelse kan eller bør anses for at berøre de frie kapitalbevægelser, og nærmere bestemt direkte investeringer i det forbundne selskabs kapital. Efter min opfattelse ville dette ikke ændre resultatet af den analyse, der er foretaget ovenfor, for så vidt angår forbindelser inden for EU/EØS, da den manglende mulighed for at afgive tab også skaber en ulempe for det forbundne selskabs aktionærer, uanset om de har en kontrollerende kapitalinteresse eller en mindre kapitalinteresse.
Hvis de frie kapitalbevægelser berøres, vil dette kræve, at anvendelsesområdet for Det Forenede Kongeriges konsortiumlempelse udvides til at omfatte tredjelandsselskaber. Da Det Forenede Kongeriges lovgivning imidlertid også udelukkede forbundne selskaber i tredjelande fra konsortiumlempelsens anvendelsesområde inden den 31. december 1993, ville de relevante bestemmelser ikke blive omfattet af forbuddet mod restriktioner for de frie kapitalbevægelser på grund af standstill-klausulen i artikel 57, stk. 1, EF [nu artikel 64, stk. 1, TEUF] ( 35 ).
H – Foreslåede svar
Jeg foreslår derfor, at det første spørgsmål besvares således, at artikel 43 EF og 48 EF under omstændigheder som de i hovedsagen foreliggende udelukker et krav om, at det forbundne selskab i forbindelse med en konsortiumlempelsesordning skal være enten hjemmehørende i den pågældende medlemsstat eller drive virksomhed i medlemsstaten via et fast driftssted dér. Disse artikler er imidlertid ikke til hinder for, at en medlemsstat kan kræve, at det nederste fælles moderselskab inden for den koncern, hvortil det forbundne selskab og de selskaber, som tabene overføres til af skattemæssige grunde, hører, er et EU-/EØS-selskab, og at forbindelserne mellem det forbundne selskab og de selskaber, som tabene overføres til af skattemæssige grunde, udelukkende består af EU-/EØS-selskaber. Med hensyn til det andet spørgsmål er det tilstrækkeligt at besvare det på samme måde som det fjerde spørgsmål i dommen i sagen Philips Electronics UK.
IV – Forslag til afgørelse
På denne baggrund foreslår jeg Domstolen at besvare de spørgsmål, der er rejst af First-tier Tribunal (Tax Chamber), således:
Under omstændigheder som de i hovedsagen foreliggende udelukker artikel 43 EF og 48 EF (nu artikel 49 TEUF og 54 TEUF) et krav om, at det forbundne selskab i forbindelse med en konsortiumlempelsesordning skal være enten hjemmehørende i den pågældende medlemsstat eller drive virksomhed i medlemsstaten via et fast driftssted dér. Disse artikler er imidlertid ikke til hinder for, at en national lovgivning kan kræve, at det nederste fælles moderselskab inden for den koncern, hvortil det forbundne selskab og de selskaber, som tabene overføres til af skattemæssige grunde, hører, er hjemmehørende i en af medlemsstaterne eller i et land, der er omfattet af Det Europæiske Økonomiske Samarbejdsområde, og at forbindelserne mellem det forbundne selskab og de selskaber, som tabene overføres til af skattemæssige grunde, udelukkende består af sådanne selskaber.
Den nationale ret skal undlade at anvende enhver bestemmelse i den nationale lovgivning, som er i strid med artikel 43 EF og 48 EF.
( 1 ) – Originalsprog: engelsk.
( 2 ) – I den foreliggende sammenhæng forstås ved en koncern en gruppe af moder- og datterselskaber, der fungerer som en økonomisk enhed under fælles kontrol.
( 3 ) – Generelt kan et konsortium karakteriseres som en sammenslutning af to eller flere selskaber med henblik på at deltage i en fælles aktivitet eller at samle deres ressourcer for at opnå et fælles mål. I henhold til Det Forenede Kongeriges skattelovgivning foreligger der imidlertid et konsortium, når en vis fastsat ejerskabstærskel er nået, uden krav om et fælles mål.
( 4 ) – Jf. generaladvokat Poiares Maduros forslag til afgørelse af 7.4.2005 i sag C-446/03, Marks & Spencer, Sml. I, s. 10837, punkt 17.
( 5 ) – Dom af 16.7.1998, sag C-264/96, Imperial Chemical Industries mod Colmer, Sml. I, s. 4695 Marks & Spencer-dommen og dom af 6.9.2012, sag C-18/11, Philips Electronics UK, EU:C:2012:532.
( 6 ) – I den foreliggende sag skal der sondres mellem begreberne »nederste fælles moderselskab og »øverste moderselskab. Førstnævnte kan karakteriseres på følgende måde: Selskab C er det nederste fælles moderselskab i forhold til selskab A og B, hvis A og B er direkte eller indirekte datterselskaber, og selskab C ikke har et datterselskab D, som er moderselskab til både A og B. Det øverste moderselskab i en koncern er et selskab, som er direkte eller indirekte moderselskab til alle koncernselskaber, men ikke selv er datterselskab til et andet selskab.
( 7 ) – De anmodende selskaber er Felixstowe Dock and Railway Company Ltd, Savers Health and Beauty Ltd, Walton Container Terminal Ltd, WPCS (UK) Finance Ltd, AS Watson Card Services (UK) Ltd, Hutchison Whampoa (Europe) Ltd, Kruidvat UK Ltd og Superdrug Stores plc.
( 8 ) – Relevante enheder mellem Hutchison Whampoa Ltd og de anmodende selskaber var forskellige mellemliggende holdingselskaber, der var stiftet uden for EU/EØS (Hongkong eller De Britiske Jomfruøer) og i EU (Det Forenede Kongerige eller Nederlandene).
( 9 ) – Et medlem af Hutchison Whampoa-koncernen erhvervede efterfølgende (den 23.6.2005) de to sidstnævnte selskaber, således at Hutchison 3G UK Holdings Ltd selv blev medlem af koncernen i henhold til definitionen i ICTA’s section 413(3)(a).
( 10 ) – I henhold til ICTA’s section 413(3).
( 11 ) – Dom af 29.11.2011, sag C-371/10, Sml. I, s. 12273, præmis 45.
( 12 ) – Dommens præmis 23. Andre sager, hvor spørgsmålet om fordelingen af beskatningskompetencen blev rejst, er f.eks. Marks & Spencer-dommen, præmis 45; dom af 15.5.2008, sag C-414/06, Lidl Belgium, Sml. I, s. 3601, præmis 31, af 25.2.2010, sag C-337/08, X Holding, Sml. I, s. 1215, præmis 28, og af 21.2.2013, sag C-123/11, A, EU:C:2013:84, præmis 23.
( 13 ) – Den nederlandske regering er derimod af den opfattelse, at der foreligger en begrænsning af etableringsfriheden, som er begrundet.
( 14 ) – Jf. generaladvokat Kokotts forslag til afgørelse af 19.4.2012 i sag C-18/11, Philips Electronics UK, punkt 22 og den deri nævnte retspraksis.
( 15 ) – Jf. generaladvokat Poiares Maduros forslag til afgørelse i Marks & Spencer-sagen, punkt 15.
( 16 ) – Jf. generaladvokat Kokotts forslag til afgørelse i sagen Philips Electronics UK, punkt 14 og 29.
( 17 ) – Den omstændighed, at et likviditetstab på koncernniveau kunne indebære en restriktion for etableringsfriheden, blev fremhævet af generaladvokat Sharpston i hendes forslag til afgørelse af 14.2.2008 i sag C-414/06, Lidl Belgium, punkt 29 og 30.
( 18 ) – Denne fordel på koncernniveau blev anerkendt af Domstolen i Marks & Spencer-dommen, præmis 32 (jf. nedenfor).
( 19 ) – Dom af 13.11.2012, sag C-35/11, Test Claimants in the FII Group Litigation, EU:C:2012:707, præmis 90-92.
( 20 ) – Dommen i sagen Test Claimants in the FII Group Litigation, præmis 93 og 94.
( 21 ) – Jf. ICTA’s section 402(3), 406(1) og 413(6).
( 22 ) – Dette adskiller sig fra dom af 24.5.2007, sag C-157/05, Holböck, Sml. I, s. 4051, hvori aktionærer uden kontrol havde kollektiv kontrol med et selskab.
( 23 ) – Det skal hertil bemærkes, at investeringer, der giver kontrol, altid er direkte investeringer, men at der også findes investeringer, der ikke giver kontrol, men som alligevel heller ikke er rent finansielle, dvs. porteføljeinvesteringer, fordi de søger at etablere et varigt forhold til målselskabet. Med hensyn til direkte investeringer i henhold til EU-retten har Domstolen fastslået, at artikel 63 TEUF om de frie kapitalbevægelser i princippet omfatter kapitalbevægelser, som vedrører etablering eller direkte investeringer. Sidstnævnte vedrører erhvervelse af kapitalinteresser i en virksomhed i form af aktiebesiddelse, som giver mulighed for faktisk at deltage i driften af og kontrollen med selskabet (jf. dom af 17.9.2009, sag C-182/08, Glaxo Wellcome, Sml. I, s. 8591, præmis 40, og af 21.10.2010, sag C-81/09, Idrima Tipou, Sml. I, s. 10161, præmis 48, samt dommen i sagen Test Claimants in the FII Group Litigation, præmis 102). I OECD-terminologi henviser udenlandske direkte investeringer til målet om at etablere en varig interesse. Dette betyder, at der skal foreligge et langsigtet forhold og en betydelig grad af indflydelse på ledelsen af virksomheden. Det direkte eller indirekte ejerskab af 10% eller mere af stemmerettighederne er bevis for et sådant forhold. Jf. OECD’s benchmarkdefinition af udenlandske direkte investeringer, fjerde udgave, 2008, s. 48, punkt 117, og modelbeskatningsoverenskomst om indkomst og formue, forkortet version 2010 (findes på engelsk på www.oecd.org). Jf. også D. Smit, EU Freedoms, Non-EU Countries and Company Taxation, Kluwer Law International, 2012, s. 64 og 68.
( 24 ) – Philips Electronics UK-dommen, præmis 12 og 13.
( 25 ) – Marks & Spencer-dommen, præmis 32.
( 26 ) – Dom af 12.12.2006, sag C-446/04, Test Claimants in the FII Group Litigation, Sml. I, s. 11753, præmis 84.
( 27 ) – Dom af 8.3.2001, forenede sager C-397/98 og C-410/98, Sml. I, s. 1727, præmis 43.
( 28 ) – Præmis 39.
( 29 ) – Jf. generaladvokat Kokotts forslag til afgørelse i sagen Philips Electronics UK, punkt 81.
( 30 ) – Præmis 20.
( 31 ) – Dom af 12.4.1994, sag C-1/93, Sml. I, s. 1137.
( 32 ) – Jf. dommens præmis 6.
( 33 ) – Situationen her adskiller sig fra tilfældet med ulovligt ydet statsstøtte, der ifølge retspraksis ikke kan »legaliseres med tilbagevirkende kraft: I denne forbindelse er der tale om grænserne for en medlemsstats forpligtelse i henhold til EU-retten og ikke konsekvenserne af en tilsidesættelse heraf. Jf. dom af 21.10.2003, forenede sager C-261/01 og C-262/01, van Calster m.fl., Sml. I, s. 12249.
( 34 ) – Dom af 13.3.2007, sag C-524/04, Sml. I, s. 2107, præmis 98-100.
( 35 ) – Det bemærkes, at der forud for ICTA’s section 403(3A) og (3B), der blev vedtaget i 2000, gik en bestemmelse, ifølge hvilken »selskab kun betød selskaber i Det Forenede Kongerige. Jf. section 258(7) i ICTA 1970 (nævnt i dommen i sagen Imperial Chemical Industries mod Colmer, præmis 6).
Præjudiciel forelæggelse — område med frihed, sikkerhed og retfærdighed — direktiv 2004/83/EF — minimumsstandarder for anerkendelse af flygtningestatus eller subsidiær beskyttelsesstatus — artikel 4 — vurdering af kendsgerningerne og omstændighederne — fremgangsmåde ved vurderingen — accept af bestemte beviser — rækkevidden af de kompetente nationale myndigheders beføjelser — frygt for forfølgelse på grund af den seksuelle orientering — forskelle mellem på den ene side de grænser, der vedrører vurderingen af erklæringer og dokumentation eller beviser for så vidt angår en asylansøgers påståede seksuelle orientering, og på den anden side de grænser, som finder anvendelse på vurderingen af disse elementer vedrørende andre årsager til forfølgelse — direktiv 2005/85/EF — minimumsstandarder for procedurer for tildeling og fratagelse af flygtningestatus i medlemsstaterne — artikel 13 — kravene til den personlige samtale — Den Europæiske Unions charter om grundlæggende rettigheder — artikel 1 — menneskelig værdighed — artikel 7 — respekt for privatliv og familieliv
I de forenede sager C-148/13 – C-150/13,
angående anmodninger om præjudiciel afgørelse i henhold til artikel 267 TEUF, indgivet af Raad van State (Nederlandene) ved afgørelser af 20. marts 2013, indgået til Domstolen den 25. marts 2013, i sagerne:
A (sag C-148/13),
B (sag C-149/13),
C (sag C-150/13)
mod
Staatssecretaris van Veiligheid en Justitie,
procesdeltager:
United Nations High Commissioner for Refugees (UNHCR), har
DOMSTOLEN (Store Afdeling)
sammensat af præsidenten, V. Skouris, vicepræsidenten, K. Lenaerts, afdelingsformændene A. Tizzano, L. Bay Larsen (refererende dommer), T. von Danwitz, A. Ó Caoimh og J.-C. Bonichot og dommerne A. Borg Barthet, J. Malenovský, E. Levits, E. Jarašiūnas, C.G. Fernlund og J.L. da Cruz Vilaça,
generaladvokat: E. Sharpston
justitssekretær: ekspeditionssekretær M. Ferreira,
på grundlag af den skriftlige forhandling og efter retsmødet den 25. februar 2014,
efter at der er afgivet indlæg af:
A ved advocaat N.C. Blomjous
B ved advocaat C. Chen
United Nations High Commissioner for Refugees (UNHCR) ved P. Moreau, som befuldmægtiget, bistået af M.-E. Demetriou, QC
den nederlandske regering ved C. Schillemans, M. Bulterman og B. Koopman, som befuldmægtigede
den belgiske regering ved M. Jacobs og C. Pochet, som befuldmægtigede
den tjekkiske regering ved M. Smolek og J. Vláčil, som befuldmægtigede
den tyske regering ved T. Henze og A. Wiedmann, som befuldmægtigede
den græske regering ved M. Michelogiannaki, som befuldmægtiget
den franske regering ved D. Colas og S. Menez, som befuldmægtigede
Europa-Kommissionen ved M. Condou-Durande og R. Troosters, som befuldmægtigede,
og efter at generaladvokaten har fremsat forslag til afgørelse i retsmødet den 17. juli 2014,
afsagt følgende
Dom
Anmodningerne om præjudiciel afgørelse vedrører fortolkningen af artikel 4 i Rådets direktiv 2004/83/EF af 29. april 2004 om fastsættelse af minimumsstandarder for anerkendelse af tredjelandsstatsborgere eller statsløse som flygtninge eller som personer, der af anden grund behøver international beskyttelse, og indholdet af en sådan beskyttelse (EUT L 304, s. 12), samt af artikel 3 og 7 i Den Europæiske Unions charter om grundlæggende rettigheder (herefter »chartret).
Anmodningerne er blevet indgivet i forbindelse med tvister mellem på den ene side A, B og C, der er tredjelandsstatsborgere, og på den anden side Staatssecretaris van Veiligheid en Justitie (statssekretær for sikkerheds- og justitsspørgsmål, herefter »Staatssecretaris) vedrørende afslaget på deres ansøgninger om at opnå tidsbegrænset opholdstilladelse (asyl) i Nederlandene.
Retsforskrifter
Folkeretten
I medfør af artikel 1, afsnit A, stk. 2, første punktum, i konventionen om flygtninges retsstilling, der blev undertegnet i Genève den 28. juli 1951, og som trådte i kraft den 22. april 1954 (United Nations Treaty Series, bind 189, s. 150, nr. 2545 (1954), herefter »Genèvekonventionen), som suppleret ved protokollen om flygtninges retsstilling, der blev indgået i New York den 31. januar 1967, og som selv trådte i kraft den 4. oktober 1967, finder udtrykket »flygtning anvendelse på enhver person, der »som følge af velbegrundet frygt for forfølgelse på grund af sin race, religion, nationalitet, sit tilhørsforhold til en særlig gruppe eller politiske anskuelser befinder sig uden for det land, i hvilket han har statsborgerret, og som ikke er i stand til – eller på grund af en sådan frygt ikke ønsker – at søge dette lands beskyttelse; eller som ikke har nogen statsborgerret og befinder sig uden for det land, hvor han tidligere havde fast bopæl, og ikke er i stand til – eller på grund af sådan frygt ikke ønsker – at vende tilbage dertil.
EU-retten
Direktiv 2004/83
Det fremgår af tredje betragtning til direktiv 2004/83, at Genèvekonventionen udgør hovedhjørnestenen i det internationale retssystem til beskyttelse af flygtninge.
Tiende betragtning til nævnte direktiv har følgende ordlyd:
Dette direktiv respekterer de grundlæggende rettigheder og følger de principper, som bl.a. anerkendes i [chartret]. Direktivet tilsigter navnlig, at asylansøgeres og deres ledsagende familiemedlemmers menneskelige værdighed og ret til asyl respekteres fuldt ud.
Det fremgår af 16. betragtning til direktivet, at der bør fastsættes minimumsstandarder for definitionen og indholdet af flygtningestatus som en vejledning til medlemsstaternes kompetente nationale myndigheder i forbindelse med anvendelse af Genèvekonventionen.
Det fremgår af 17. betragtning til direktiv 2004/83, at det er nødvendigt at indføre fælles kriterier for anerkendelse af asylansøgere som flygtninge i overensstemmelse med Genèvekonventionens artikel 1.
Det fremgår af direktivets artikel 2, at der i direktivet forstås ved:
flygtning: en tredjelandsstatsborger, som i kraft af en velbegrundet frygt for forfølgelse på grund af race, religion, nationalitet, politisk anskuelse eller tilhørsforhold til en bestemt social gruppe opholder sig uden for det land, hvor den pågældende er statsborger, og som ikke kan eller, på grund af en sådan frygt, ikke vil påberåbe sig dette lands beskyttelse 
Artikel 4 i direktiv 2004/83, der er indeholdt i direktivets kapitel II med overskriften »Vurdering af ansøgninger om international beskyttelse, fastsætter betingelserne for vurdering af kendsgerningerne og omstændighederne og bestemmer:
Medlemsstaterne kan betragte det som ansøgerens pligt hurtigst muligt at forelægge alle de elementer, der er nødvendige for at underbygge hans ansøgning om international beskyttelse. Medlemsstaterne har pligt til i samarbejde med ansøgeren at vurdere de relevante elementer i ansøgningen.
De i stk. 1 nævnte elementer består af udtalelser og al anden for ansøgeren tilgængelig dokumentation om ansøgerens alder, baggrund, herunder eventuelle slægtninges dokumentation, identitet, statsborgerskab(er), tidligere opholdssted(er) og -land(e), tidligere asylansøgninger, rejserute, identitetspapirer og rejsedokumentation samt om grundene til, at vedkommende ansøger om international beskyttelse.
Vurderingen af en ansøgning om international beskyttelse foretages ud fra det specifikke sagsforhold, og der tages herunder hensyn til:
alle relevante kendsgerninger vedrørende hjemlandet på det tidspunkt, hvor der træffes afgørelse om ansøgningen, herunder hjemlandets love og andre bestemmelser og den måde, hvorpå de anvendes
relevante udtalelser og dokumentation forelagt af ansøgeren, herunder oplysninger om, hvorvidt ansøgeren har været eller kan blive udsat for forfølgelse eller alvorlig overlast
ansøgerens personlige stilling og forhold, herunder faktorer som baggrund, køn og alder, for på grundlag af ansøgerens personlige forhold at vurdere, om de handlinger, som vedkommende har været eller kan blive udsat for, kan udgøre forfølgelse eller alvorlig overlast
om ansøgerens aktiviteter, siden vedkommende forlod hjemlandet, udelukkende eller hovedsagelig har haft til formål at skabe de nødvendige betingelser for at indgive ansøgning om international beskyttelse med henblik på at vurdere, om disse aktiviteter vil betyde, at vedkommende ved tilbagevenden til hjemlandet kan blive udsat for forfølgelse eller alvorlig overlast
om ansøgeren med rimelighed kan forventes at lade sig beskytte af et andet land, i hvilket vedkommende hævder at være statsborger.
Hvis medlemsstaterne anvender princippet om, at ansøgeren har pligt til at underbygge sin ansøgning om international beskyttelse, og hvis der er aspekter af ansøgerens erklæringer, der ikke er underbygget af dokumentation eller andre beviser, skal disse aspekter ikke bekræftes, hvis følgende betingelser er opfyldt:
ansøgeren har oprigtigt bestræbt sig på at underbygge sin ansøgning
alle de relevante elementer, som ansøgeren råder over, er blevet forelagt, og der er givet en tilfredsstillende forklaring på eventuelle manglende relevante elementer
ansøgerens forklaringer anses for sammenhængende og troværdige og strider ikke imod tilgængelige specifikke og generelle oplysninger, der er relevante for ansøgerens sag
ansøgeren har indgivet sin ansøgning om international beskyttelse så tidligt som muligt, medmindre vedkommende kan godtgøre at have haft god grund til ikke at gøre dette, og
ansøgerens almindelige troværdighed er slået fast.
Artikel 10 i direktiv 2004/83 med overskriften »Årsagerne til forfølgelse fastsætter:
Ved vurderingen af årsagerne til forfølgelse tager medlemsstaterne hensyn til følgende elementer:
En gruppe betragtes som udgørende en bestemt social gruppe, navnlig når:
medlemmerne af den pågældende gruppe har samme medfødte karakteristiske træk eller en fælles baggrund, der ikke kan ændres, eller er fælles om et karakteristisk træk eller en tro, der er så grundlæggende for deres identitet eller samvittighed, at ingen mennesker bør tvinges til at give afkald derpå
den pågældende gruppe har en særskilt identitet i det relevante land, fordi den opfattes som værende anderledes af det omgivende samfund.
Afhængigt af omstændighederne i hjemlandet kan en bestemt social gruppe omfatte en gruppe, hvis fælles karakteristiske træk er seksuel orientering. Seksuel orientering kan ikke forstås således, at det omfatter handlinger, der betragtes som kriminelle i henhold til medlemsstaternes nationale lovgivning. 
Direktiv 2005/85/EF
Det fremgår af ottende betragtning til Rådets direktiv 2005/85/EF af 1. december 2005 om minimumsstandarder for procedurer for tildeling og fratagelse af flygtningestatus i medlemsstaterne (EUT L 326, s. 13), at direktivet respekterer de grundlæggende rettigheder og overholder de principper, som bl.a. anerkendes i chartret.
Artikel 13 i direktiv 2005/85, der redegør nærmere for kravene til den personlige samtale, bestemmer følgende i stk. 3:
Medlemsstaterne træffer de nødvendige foranstaltninger til at sikre, at personlige samtaler finder sted under forhold, som giver ansøgerne mulighed for at give en fyldestgørende redegørelse for grundene til deres ansøgning. Til det formål skal medlemsstaterne:
sikre, at den person, som skal forestå samtalen, er tilstrækkelig kompetent til at tage hensyn til de personlige eller generelle omstændigheder i forbindelse med ansøgningen, herunder ansøgerens kulturelle oprindelse eller sårbarhed, hvis det er muligt at tage sådanne hensyn 
Nederlandsk ret
De relevante nationale regler er indeholdt i artikel 31 i Vreemdelingenwet 2000 (udlændingeloven af 2000), artikel 3.111 i Vreemdelingenbesluit 2000 (udlændingedekretet af 2000) og artikel 3.35 i Voorschrift Vreemdelingen 2000 (udlændingebekendtgørelsen af 2000).
Disse bestemmelser er blevet præciseret ved §§ C2/2.1, C2/2.1.1 og C14/2.1-C14/2.4 i Vreemdelingencirculaire 2000 (udlændingecirkulæret af 2000).
Det fremgår af artikel 31, stk. 1, i Vreemdelingenwet 2000, sammenholdt med artikel 3.111, stk. 1, i Vreemdelingenbesluit 2000, at det tilkommer den pågældende asylansøger at godtgøre troværdigheden af grundene til meddelelse af tidsbegrænset opholdstilladelse (asyl), idet ansøgeren er forpligtet til af egen drift at tilvejebringe samtlige relevante oplysninger, således at myndigheden kan træffe afgørelse om den pågældendes ansøgning. Staatssecretaris vurderer, om meddelelsen af nævnte tilladelse er retligt begrundet.
I henhold til artikel 3.111, stk. 1, i Vreemdelingenbesluit 2000 skal en asylansøger, når denne ansøger om udstedelse af den i artikel 28 i Vreemdelingenwet 2000 omhandlede opholdstilladelse, tilvejebringe samtlige de oplysninger, herunder de relevante dokumenter, på grundlag af hvilke Staatssecretaris i samarbejde med den pågældende asylansøger kan vurdere, om der foreligger et retligt grundlag for meddelelse af denne tilladelse.
I overensstemmelse med § C14/2.1 i Vreemdelingencirculaire 2000 vedrører vurderingen af troværdigheden af en asylansøgers erklæringer de forhold eller omstændigheder, som vedkommende har anført. De faktiske omstændigheder består i de oplysninger, der vedrører den pågældende asylansøgerens person, herunder den seksuelle orientering.
I henhold til cirkulærets § C14/2.2 er en asylansøger forpligtet til at sige sandheden og til fuldt ud at samarbejde med henblik på en så fuldstændig fastlæggelse af samtlige faktiske omstændigheder som mulig. Asylansøgeren skal hurtigst muligt oplyse myndigheden for indvandring og naturalisation om samtlige de faktiske begivenheder og omstændigheder, der er vigtige for behandlingen af dennes ansøgning.
I overensstemmelse med cirkulærets § C14/2.3 kan det ikke udelukkes, at den utroværdige karakter af en del af asylansøgerens erklæringer også berører troværdigheden af samtlige øvrige dele af den pågældendes erklæringer.
Det fremgår af samme cirkulæres § C14/2.4, at det i princippet er tilstrækkeligt, at en asylansøger har sandsynliggjort sine erklæringer. I denne forbindelse forventes det af asylansøgeren, at denne fremlægger dokumentation til støtte for sin ansøgning. Med henblik på at vurdere troværdigheden af de erklæringer, som den pågældende asylansøger har anført til støtte for sin ansøgning, handler det imidlertid ikke om at vide, om, og i hvilket omfang, disse kan bevises. I flere tilfælde har asylansøgerne således godtgjort, at de ikke er i stand til at bevise deres forklaringer, og at det ikke med rimelighed kan kræves af dem, at de tilvejebringer overbevisende beviser til støtte for deres redegørelse.
Staatssecretaris kan anse erklæringerne i henhold til artikel 3.35, stk. 3, i Voorschrift Vreemdelingen 2000 for troværdige og derfor ikke kræve bekræftelse herpå, såfremt asylansøgerens generelle troværdighed har kunnet slås fast.
Tvisterne i hovedsagerne og det præjudicielle spørgsmål
A, B og C, der er tredjelandsstatsborgere, indgav hver især en ansøgning om tidsbegrænset opholdstilladelse (asyl) i Nederlandene. Til støtte for deres ansøgninger gjorde de gældende, at de navnlig på grund af deres homoseksualitet frygtede at blive forfulgt i deres respektive oprindelseslande.
Den første asylansøgning, som A indgav, blev afslået af Staatssecretaris som værende utroværdig.
A bestred ikke denne første afgørelse om afslag og indgav en anden asylansøgning, hvori han gjorde gældende, at han var villig til at underkaste sig »en test, der ville bevise hans homoseksualitet, eller til at udføre en homoseksuel handling med henblik på at bevise, at hans påståede seksuelle orientering var reel.
Ved afgørelse af 12. juli 2011 gav Staatssecretaris afslag på A’s anden ansøgning med den begrundelse, at troværdigheden af den af sidstnævnte påståede seksuelle orientering stadig ikke var blevet godtgjort. Staatssecretaris fandt, at den ikke udelukkende skulle lægge asylansøgerens påståede seksuelle orientering til grund uden at foretage en vurdering af troværdigheden heraf.
Den 1. august 2012 gav Staatssecretaris afslag på B’s ansøgning med den begrundelse, at forklaringerne vedrørende hans homoseksualitet var vage, korte og utroværdige. For så vidt som B stammer fra et land, hvor homoseksualitet ikke accepteres, skulle han ifølge Staatssecretaris kunne give flere detaljer for så vidt angår sine følelser og den indre proces vedrørende sin seksuelle orientering.
C indgav en første asylansøgning af andre årsager end forfølgelse på grund af sin homoseksualitet, hvilken ansøgning blev afslået af Staatssecretaris.
C bestred ikke denne første afgørelse og indgav en anden asylansøgning, der denne gang var støttet på frygten for at blive forfulgt i hans oprindelsesland som følge af hans homoseksualitet. I forbindelse med denne anden ansøgning gjorde C gældende, at han først havde kunnet indse sine homoseksuelle tilbøjeligheder efter at have forladt sit oprindelsesland. Til støtte for sin ansøgning overdrog C ligeledes de myndigheder, der var ansvarlige for behandlingen af ansøgningen, en videooptagelse af intime handlinger med en person af samme køn.
Ved afgørelse af 8. oktober 2012 gav Staatssecretaris afslag på C’s asylansøgning med den begrundelse, at sidstnævntes forklaringer vedrørende hans homoseksualitet ikke var troværdige. Staatssecretaris fandt, at C burde have oplyst om sin påståede seksuelle orientering i forbindelse med den første asylansøgning, at C ikke klart havde redegjort for, hvordan han var blevet bevidst om sin homoseksualitet, og at han ikke havde været i stand til at besvare spørgsmål vedrørende de nederlandske organisationer til forsvar af homoseksuelles rettigheder.
A, B og C påklagede som følge af afslaget på deres ansøgninger om tidsbegrænset opholdstilladelse (asyl) disse afgørelser om afslag til Rechtbank ’s-Gravenhage.
Ved afgørelse af 9. september 2011 og 30. oktober 2012 afviste Rechtbank ’s-Gravenhage henholdsvis A’s og C’s klager som ugrundede. Rechtbank ’s-Gravenhage fandt dels, at A og C i deres respektive klager burde have bestridt Staatssecretaris’ første afgørelser om afslag, dels at de under den anden behandling af asylansøgningen ikke havde godtgjort, at deres forklaringer vedrørende deres påståede homoseksualitet var troværdige.
Ved afgørelse af 23. august 2012 blev den af B indgivne klage over Staatssecretaris’ afgørelse om afslag ligeledes afvist. Rechtbank ’s-Gravenhage fandt, at Staatssecretaris med rimelighed havde kunnet fastslå, at B’s forklaringer vedrørende hans homoseksualitet ikke var troværdige.
A, B, og C har iværksat appel ved Raad van State til prøvelse af de nævnte afgørelser.
I forbindelse med disse appelprocedurer har A, B og C bl.a. gjort gældende, at de myndigheder, der er ansvarlige for behandlingen af en asylansøgning, som følge af, at asylansøgeres seksuelle orientering er umulig at fastslå objektivt, skal støtte deres afgørelse på disse ansøgeres forklaring vedrørende denne påståede orientering alene.
Ifølge sagsøgerne i hovedsagerne stiller de nævnte myndigheder i forbindelse med vurderingen af troværdigheden af en asylansøgers erklæringer imidlertid spørgsmål vedrørende denne påståede orientering, hvilke bl.a. krænker respekten for ansøgerens værdighed og dennes ret til respekt for privatliv uden i øvrigt at tage hensyn til hverken de gener, som ansøgeren kan mærke under samtalerne, eller de kulturelle barrierer, der forhindrer den pågældende i at tale åbent om denne orientering. Desuden skal den omstændighed, at Staatssecretaris anser asylansøgernes redegørelser for utroværdige, ikke føre til samme konklusion for så vidt angår troværdigheden af selve den seksuelle orientering.
Staatssecretaris har gjort gældende, at det hverken fremgår af direktiv 2004/83 eller chartret, at der skal træffes afgørelse på grundlag af asylansøgernes erklæring vedrørende deres påståede seksuelle orientering alene. Det er imidlertid ikke den omstændighed, at asylansøgerne faktisk har den seksuelle orientering, som de påstår at have, der skal vurderes, men snarere om de har sandsynliggjort at tilhøre en social gruppe som omhandlet i artikel 10, stk. 1, litra d), i direktiv 2004/83, eller at ophavsmændene til forfølgelsen anser dem herfor som omhandlet i direktivets artikel 10, stk. 2.
Staatssecretaris er desuden af den opfattelse, at asylansøgere kun sjældent kan fremlægge bevis for deres homoseksualitet på anden vis end gennem deres egne forklaringer, således at tvivlen skal komme ansøgerne til gode, når disse forklaringer anses for sammenhængende og troværdige, og når asylansøgerens generelle troværdighed har kunnet slås fast.
Ifølge Staatssecretaris adskiller den vurdering, der skal foretages af troværdigheden af asylansøgeres seksuelle orientering, sig ikke fra den, der vedrører andre årsager til forfølgelse. Myndigheden tager imidlertid hensyn til de specifikke problemer, som er knyttet til erklæringerne vedrørende den seksuelle orientering. De medarbejdere, der er ansvarlige for samtalerne med asylansøgerne, anbefales bl.a. ikke at stille direkte spørgsmål vedrørende den måde, hvorpå disse asylansøgere udlever deres orientering. I øvrigt bliver de billeder af intime handlinger, som asylansøgere fremlægger som bevis, ikke tillagt nogen betydning, idet de kun beviser, at selve de seksuelle handlinger praktiseres, og ikke at den påståede seksuelle orientering er reel.
Raad van State har præciseret, at hverken artikel 4 i direktiv 2004/83 eller de påberåbte bestemmelser i chartret forpligter Staatssecretaris til at anse asylansøgernes påståede seksuelle orientering for godtgjort alene på grundlag af deres erklæringer. Desuden er Raad van State af den opfattelse, at vurderingen af asylansøgeres seksuelle orientering ikke adskiller sig fra den vurdering, der foretages af andre årsager til forfølgelse.
Ikke desto mindre er Raad van State i tvivl om de eventuelle grænser, som bestemmelserne i artikel 4 i direktiv 2004/83 og bestemmelserne i chartrets artikel 3 og 7 fastsætter for så vidt angår vurderingen af asylansøgeres seksuelle orientering.
Den forelæggende ret er af den opfattelse, at den omstændighed, at der stilles spørgsmål til asylansøgeren, i et vist omfang kan udgøre en krænkelse af de rettigheder, som er sikret ved de nævnte bestemmelser i chartret.
Ifølge Raad van State kan risikoen for en krænkelse af asylansøgeres grundlæggende rettigheder som knæsat ved chartrets artikel 3 og 7 ikke udelukkes, uanset hvilken metode der vedtages i den pågældende medlemsstat med henblik på vurderingen af, om den påståede seksuelle orientering er reel.
Det er under disse omstændigheder, at Raad van State har besluttet at udsætte sagen og forelægge Domstolen det følgende spørgsmål, som har samme ordlyd i hver af sagerne C-148/13 – C-150/13:
Hvilke grænser fastsætter artikel 4 i [direktiv 2004/83] og [chartret], herunder navnlig chartrets artikel 3 og 7, for den måde, hvorpå troværdigheden af en påstået seksuel orientering skal vurderes, og adskiller disse grænser sig fra dem, der gælder ved vurderingen af troværdigheden for så vidt angår de andre årsager til forfølgelse, og i givet fald i hvilket omfang?
Ved Domstolens afgørelse af 19. april 2013 er sagerne C-148/13 – C-150/13 blevet forenet med henblik på den skriftlige og mundtlige forhandling samt dommen.
Om det præjudicielle spørgsmål
Indledende bemærkninger
Det fremgår af 3., 16. og 17. betragtning til direktiv 2004/83, at Genèvekonventionen udgør hovedhjørnestenen i det internationale retssystem til beskyttelse af flygtninge, og at direktivets bestemmelser om betingelserne for tildeling af flygtningestatus og om indholdet heraf blev vedtaget som en vejledning til medlemsstaternes kompetente myndigheder i forbindelse med deres anvendelse af denne konvention på grundlag af fælles begreber og kriterier (dom N., C-604/12, EU:C:2014:302, præmis 27).
Fortolkningen af bestemmelserne i direktiv 2004/83 skal derfor ske i lyset af direktivets generelle opbygning og formål samt under iagttagelse af Genèvekonventionen og andre relevante traktater, der er omhandlet i artikel 78, stk. 1, TEUF. Denne fortolkning skal endvidere, således som det følger af tiende betragtning til direktivet, ske under iagttagelse af de rettigheder, som anerkendes i chartret (dom X m.fl., C-199/12 – C-201/12, EU:C:2013:720, præmis 40).
Desuden bemærkes, at direktiv 2004/83 ikke indeholder nogen procedureregler, som finder anvendelse på behandlingen af en ansøgning om international beskyttelse, og derfor heller ikke fastsætter de processuelle garantier, der skal tildeles asylansøgeren. Det er direktiv 2005/85, som fastsætter de minimumsstandarder for procedurer for behandling af ansøgningerne og præciserer de rettigheder for asylansøgerne, hvortil der skal tages hensyn under behandlingen af hovedsagerne.
Om spørgsmålet
Med sit spørgsmål ønsker den forelæggende ret nærmere bestemt oplyst, om artikel 4 i direktiv 2004/83, sammenholdt med chartrets bestemmelser, skal fortolkes således, at bestemmelsen pålægger de kompetente nationale myndigheder, hvis afgørelse skal kunne efterprøves ved domstolene, bestemte grænser, når de vurderer forholdene og omstændighederne vedrørende den påståede seksuelle orientering hos en asylansøger, hvis ansøgning er støttet på en frygt for forfølgelse på grund af denne orientering.
I denne henseende bemærkes indledningsvis, at i modsætning til sagsøgerne i hovedsagernes påstande om, at de kompetente myndigheder, der er ansvarlige for behandlingen af en asylansøgning støttet på en frygt for forfølgelse på grund af asylansøgerens seksuelle orientering, skal anse den pågældendes påståede orientering for en godtgjort faktisk omstændighed på grundlag af ansøgerens erklæringer alene, kan de nævnte erklæringer, henset til den særlige sammenhæng, hvori asylansøgninger indskriver sig, kun betragtes som et udgangspunkt for den i artikel 4 i direktiv 2004/83 fastsatte procedure til vurdering af kendsgerningerne og omstændighederne.
Det fremgår således af selve ordlyden af nævnte direktivs artikel 4, stk. 1, at medlemsstaterne i forbindelse med denne vurdering kan betragte det som ansøgerens pligt hurtigst muligt at fremlægge alle de elementer, der er nødvendige for at underbygge den pågældendes ansøgning om international beskyttelse, idet medlemsstaten i samarbejde med ansøgeren vurderer de relevante elementer i ansøgningen.
Desuden følger det af artikel 4, stk. 5, i direktiv 2004/83, at der kan kræves en bekræftelse på asylansøgernes erklæringer vedrørende deres påståede seksuelle orientering, når betingelserne i denne bestemmelses litra a)-e) ikke er opfyldt.
Det følger heraf, at selv om det tilkommer asylansøgeren at påvise denne orientering, som udgør et relevant forhold i den pågældendes personlige sfære, kan de ansøgninger om anerkendelse af flygtningestatus, der er begrundet i en frygt for forfølgelse på grund af denne orientering, lige så vel som de ansøgninger, der er baseret på andre årsager til forfølgelse, være genstand for en vurderingsprocedure som omhandlet i direktivets artikel 4.
De kompetente myndigheders fremgangsmåde ved vurderingen af de til støtte for sådanne ansøgninger afgivne erklæringer og fremlagte dokumentation eller andre beviser skal imidlertid være i overensstemmelse med bestemmelserne i direktiv 2004/83 og 2005/85 og, således som det fremgår af henholdsvis tiende og ottende betragtning til disse direktiver, med de ved chartret sikrede grundlæggende rettigheder, såsom den i chartrets artikel 1 fastsatte ret til respekt for den menneskelige værdighed og den ret til privatliv og familieliv, som er sikret ved chartrets artikel 7.
Selv om bestemmelserne i artikel 4 i direktiv 2004/83 finder anvendelse på samtlige ansøgninger om international beskyttelse, uanset de til støtte for disse ansøgninger påberåbte årsager til forfølgelse, forholder det sig ikke desto mindre således, at det tilkommer de kompetente myndigheder under iagttagelse af de ved chartret sikrede rettigheder at tilpasse fremgangsmåden ved vurderingen af erklæringerne og dokumentationen eller beviserne i forhold til de karakteristika, der er særegne for hver kategori af asylansøgninger.
Hvad angår den i artikel 4 i direktiv 2004/83 fastsatte vurdering af kendsgerningerne og omstændighederne foregår denne, som fastslået i præmis 64 i dom M. (C-277/11, EU:C:2012:744), i to særskilte etaper. Den første etape vedrører fastlæggelsen af de faktuelle omstændigheder, som kan udgøre beviselementer til støtte for ansøgningen, mens den anden etape vedrører den retlige vurdering af disse elementer og består i, ud fra de forhold, der kendetegner det enkelte foreliggende tilfælde, at afgøre, hvorvidt de materielle betingelser for meddelelse af international beskyttelse, der er fastsat i artikel 9 og 10 eller 15 i direktiv 2004/83, er opfyldt.
Selv om medlemsstaterne i forbindelse med denne første etape, som den forelæggende rets spørgsmål i hver af hovedsagerne netop vedrører, kan lægge til grund, at det normalt er ansøgerens pligt at fremlægge alle de elementer, der er nødvendige for at underbygge den pågældendes ansøgning, idet denne i øvrigt bedst er i stand til at fremlægge de elementer, som kan godtgøre hans egen seksuelle orientering, forholder det sig ikke desto mindre således, at det i overensstemmelse med nævnte direktivs artikel 4, stk. 1, påhviler den berørte medlemsstat at samarbejde med ansøgeren ved fastlæggelsen af de relevante elementer i ansøgningen (jf. i denne retning dom M., EU:C:2012:744, præmis 65).
I denne henseende bemærkes, at denne vurdering i overensstemmelse med artikel 4, stk. 3, litra c), i direktiv 2004/83 skal foretages ud fra det specifikke sagsforhold og tage hensyn til ansøgerens personlige stilling og forhold, herunder faktorer som dennes baggrund, køn og alder, for på grundlag af disse forhold at vurdere, om de handlinger, som vedkommende har været eller kan blive udsat for, kan udgøre forfølgelse eller alvorlig overlast.
Som det i øvrigt er blevet fastslået i denne doms præmis 51, fremgår det af nævnte direktivs artikel 4, at hvis der i forbindelse med den af de kompetente myndigheder foretagne vurdering er aspekter af en asylansøgers erklæringer, der ikke er underbygget af dokumentation eller andre beviser, skal disse aspekter ikke bekræftes, såfremt de kumulative betingelser, som er fastsat i direktivets artikel 4, stk. 5, litra a)-e), er opfyldt.
Hvad angår den i hver af hovedsagerne omhandlede fremgangsmåde ved vurderingen af erklæringerne og dokumentationen eller andre beviser skal den foreliggende analyse, med henblik på at give den forelæggende ret et hensigtsmæssigt svar, begrænses til at undersøge, om dels de af de kompetente myndigheder foretagne vurderinger gennem udspørgninger baseret på bl.a. stereotype forestillinger om homoseksuelle eller udførlige udspørgninger vedrørende en asylansøgers seksuelle adfærd, samt muligheden for disse myndigheder for at acceptere, at ansøgeren underkaster sig »tests med henblik på at godtgøre sin homoseksualitet og/eller af egen drift overdrager videooptagelser af sine intime handlinger, dels de kompetente myndigheders mulighed for at lægge en manglende troværdighed til grund alene på grundlag af den omstændighed, at denne samme ansøger ikke påberåbte sig sin påståede seksuelle orientering ved den første lejlighed, vedkommende blev givet til at redegøre for grundene til forfølgelse, er forenelige med bestemmelserne i direktiv 2004/83 og 2005/85 og med chartrets bestemmelser.
Hvad for det første angår de vurderinger, der er baseret på udspørgninger vedrørende den pågældende asylansøgers kendskab til organisationer til forsvar af homoseksuelles rettigheder og detaljer om disse organisationer, indebærer de ifølge sagsøgeren i sag C-150/13, at de nævnte myndigheder støtter deres bedømmelse på stereotype forestillinger om homoseksuelles adfærd, og ikke på hver asylansøgers konkrete forhold.
I denne henseende bemærkes, at artikel 4, stk. 3, litra c), i direktiv 2004/83 pålægger de kompetente myndigheder at foretage vurderingen under hensyntagen til ansøgerens personlige stilling og forhold, og at artikel 13, stk. 3, litra a), i direktiv 2005/85 kræver af de samme myndigheder, at disse forestår samtalen under hensyntagen til de personlige eller generelle omstændigheder i forbindelse med asylansøgningen.
Selv om udspørgningerne vedrørende stereotype forestillinger kan udgøre et nyttigt element for de kompetente myndigheder med henblik på denne vurdering, opfylder en vurdering af ansøgninger om anerkendelse af flygtningestatus, der alene er baseret på stereotype forestillinger om homoseksuelle, imidlertid ikke kravene i de i den foregående præmis anførte bestemmelser, idet den ikke gør det muligt for de nævnte myndigheder at tage hensyn til den pågældende asylansøgers individuelle og personlige forhold.
Den omstændighed, at en asylansøger ikke kan besvare sådanne spørgsmål, kan derfor ikke i sig selv udgøre en tilstrækkelig grund til at fastslå, at sagsøgeren ikke er troværdig, da en sådan tilgang vil være i strid med kravene i artikel 4, stk. 3, litra c), i direktiv 2004/83 og i artikel 13, stk. 3, litra a), i direktiv 2005/85.
Selv om de nationale myndigheder for det andet er berettigede til i givet fald at forestå udspørgninger, der har til formål at vurdere forholdene og omstændighederne vedrørende en asylansøgers påståede seksuelle orientering, er de udspørgninger, som vedrører detaljer om ansøgerens seksuelle adfærd, i strid med de ved chartret sikrede grundlæggende rettigheder, og navnlig med retten til respekt for privatliv og familieliv som knæsat ved chartrets artikel 7.
Hvad for det tredje angår muligheden for disse nationale myndigheder for, således som det er blevet foreslået af nogle af sagsøgerne i hovedsagerne, at acceptere udførelsen af homoseksuelle handlinger, at de nævnte ansøgere underkaster sig eventuelle »tests med henblik på at godtgøre deres homoseksualitet, eller at ansøgerne fremlægger beviser såsom videooptagelser af deres intime handlinger, skal det bemærkes, at foruden at sådanne forhold ikke nødvendigvis har bevisværdi, kan de udgøre en krænkelse af den menneskelige værdighed, hvis respekt er sikret ved chartrets artikel 1.
Desuden ville den omstændighed at tillade eller acceptere denne form for beviser have en ansporende virkning på andre ansøgere og ville de facto svare til at pålægge de sidstnævnte at fremlægge sådanne beviser.
Hvad for det fjerde angår de kompetente myndigheders mulighed for at lægge en manglende troværdighed til grund, når ansøgeren bl.a. ikke har påberåbt sig sin påståede seksuelle orientering ved den første lejlighed, vedkommende blev givet til at redegøre for grundene til forfølgelse, skal følgende bemærkes.
Det fremgår af bestemmelserne i artikel 4, stk. 1, i direktiv 2004/83, at medlemsstaterne kan betragte det som ansøgerens pligt »hurtigst muligt at fremlægge samtlige de elementer, der er nødvendige for at underbygge den pågældendes ansøgning om international beskyttelse.
Henset til den følsomme karakter af de spørgsmål, der vedrører en persons personlige sfære, og navnlig dennes seksualitet, kan det imidlertid ikke lægges til grund, at personen er utroværdig, alene fordi den pågældende på grund af sin tilbageholdenhed med at afsløre intime aspekter i sit liv ikke straks erklærede sin homoseksualitet.
I øvrigt bemærkes, at den i artikel 4, stk. 1, i direktiv 2004/83 fastsatte forpligtelse til »hurtigst muligt at fremlægge samtlige de elementer, der er nødvendige for at underbygge den pågældendes ansøgning om international beskyttelse, modereres af det krav, som de kompetente myndigheder pålægges i henhold til artikel 13, stk. 3, litra a), i direktiv 2005/85 og artikel 4, stk. 3, i direktiv 2004/83, om at forestå samtalen under hensyntagen til de personlige eller generelle omstændigheder i forbindelse med ansøgningen, herunder ansøgerens sårbarhed, og om at foretage en vurdering af ansøgningen ud fra det specifikke sagsforhold under hensyntagen til hver ansøgers personlige stilling og forhold.
Det ville således føre til en tilsidesættelse af det i den foregående præmis anførte krav, såfremt det fastsloges, at en asylansøger er utroværdig, alene fordi den pågældende ikke har løftet sløret for sin seksuelle orientering ved den første lejlighed, vedkommende blev givet til at redegøre for grundene til forfølgelse.
Henset til samtlige ovenstående betragtninger skal det forelagte spørgsmål i hver af sagerne C-148/13 – C-150/13 besvares på følgende måde:
Artikel 4, stk. 3, litra c), i direktiv 2004/83 og artikel 13, stk. 3, litra a), i direktiv 2005/85 skal fortolkes således, at bestemmelserne er til hinder for, at de kompetente nationale myndigheder, hvis afgørelse skal kunne efterprøves ved domstolene, i forbindelse med vurderingen af forholdene og omstændighederne vedrørende den påståede seksuelle orientering hos en asylansøger, hvis ansøgning er baseret på en frygt for forfølgelse på grund af denne orientering, foretager en vurdering af de af ansøgeren til støtte for dennes ansøgning afgivne erklæringer og fremlagte dokumentation og andre beviser gennem udspørgninger, der alene er baseret på stereotype forestillinger om homoseksuelle.
Artikel 4 i direktiv 2004/83, sammenholdt med chartrets artikel 7, skal fortolkes således, at bestemmelsen er til hinder for, at de kompetente nationale myndigheder i forbindelse med denne vurdering forestår udførlige udspørgninger om en asylansøgers seksuelle adfærd.
Artikel 4 i direktiv 2004/83, sammenholdt med chartrets artikel 1, skal fortolkes således, at bestemmelsen er til hinder for, at de nævnte myndigheder i forbindelse med denne vurdering accepterer beviser såsom, at den pågældende asylansøger udfører homoseksuelle handlinger, underkaster sig »tests med henblik på at godtgøre sin homoseksualitet eller fremlægger videooptagelser af sådanne handlinger.
Artikel 4, stk. 3, i direktiv 2004/83 og artikel 13, stk. 3, litra a), i direktiv 2005/85 skal fortolkes således, at bestemmelserne er til hinder for, at de kompetente nationale myndigheder i forbindelse med denne vurdering fastslår, at den pågældende asylansøgers erklæringer er utroværdige, alene fordi ansøgeren ikke påberåbte sig sin påståede seksuelle orientering ved den første lejlighed, vedkommende blev givet til at redegøre for grundene til forfølgelse.
Sagsomkostninger
Da sagernes behandling i forhold til hovedsagernes parter udgør et led i de sager, der verserer for den forelæggende ret, tilkommer det denne at træffe afgørelse om sagsomkostningerne. Bortset fra nævnte parters udgifter kan de udgifter, som er afholdt i forbindelse med afgivelse af indlæg for Domstolen, ikke erstattes.
På grundlag af disse præmisser kender Domstolen (Store Afdeling) for ret:
Artikel 4, stk. 3, litra c), i Rådets direktiv 2004/83/EF af 29. april 2004 om fastsættelse af minimumsstandarder for anerkendelse af tredjelandsstatsborgere eller statsløse som flygtninge eller som personer, der af anden grund behøver international beskyttelse, og indholdet af en sådan beskyttelse og artikel 13, stk. 3, litra a), i Rådets direktiv 2005/85/EF af 1. december 2005 om minimumsstandarder for procedurer for tildeling og fratagelse af flygtningestatus i medlemsstaterne skal fortolkes således, at bestemmelserne er til hinder for, at de kompetente nationale myndigheder, hvis afgørelse skal kunne efterprøves ved domstolene, i forbindelse med vurderingen af forholdene og omstændighederne vedrørende den påståede seksuelle orientering hos en asylansøger, hvis ansøgning er baseret på en frygt for forfølgelse på grund af denne orientering, foretager en vurdering af de af ansøgeren til støtte for dennes ansøgning afgivne erklæringer og fremlagte dokumentation og andre beviser gennem udspørgninger, der alene er baseret på stereotype forestillinger om homoseksuelle.
Artikel 4 i direktiv 2004/83, sammenholdt med artikel 7 i Den Europæiske Unions charter om grundlæggende rettigheder, skal fortolkes således, at bestemmelsen er til hinder for, at de kompetente nationale myndigheder i forbindelse med denne vurdering forestår udførlige udspørgninger om en asylansøgers seksuelle adfærd.
Artikel 4 i direktiv 2004/83, sammenholdt med artikel 1 i Den Europæiske Unions charter om grundlæggende rettigheder, skal fortolkes således, at bestemmelsen er til hinder for, at de nævnte myndigheder i forbindelse med denne vurdering accepterer beviser såsom, at den pågældende asylansøger udfører homoseksuelle handlinger, underkaster sig »tests med henblik på at godtgøre sin homoseksualitet eller fremlægger videooptagelser af sådanne handlinger.
Artikel 4, stk. 3, i direktiv 2004/83 og artikel 13, stk. 3, litra a), i direktiv 2005/85 skal fortolkes således, at bestemmelserne er til hinder for, at de kompetente nationale myndigheder i forbindelse med denne vurdering fastslår, at den pågældende asylansøgers erklæringer er utroværdige, alene fordi ansøgeren ikke påberåbte sig sin påståede seksuelle orientering ved den første lejlighed, vedkommende blev givet til at redegøre for grundene til forfølgelse.
