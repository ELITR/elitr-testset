ΔΙΑΤΑΞΗ ΤΟΥ ΔΙΚΑΣΤΗΡΙΟΥ (τρίτο τμήμα)
της 17ης Ιανουαρίου 2012 (*)
Δικαιώματα του δημιουργού — Κοινωνία της πληροφορίας — Οδηγία 2001/29/ΕΚ — Άρθρο 5, παράγραφοι 1 και 5 — Λογοτεχνικά και καλλιτεχνικά έργα — Αναπαραγωγή σύντομων αποσπασμάτων λογοτεχνικών έργων – Άρθρα του Τύπου — Προσωρινές και μεταβατικές αναπαραγωγές — Τεχνολογική μέθοδος συνιστάμενη στην ψηφιοποίηση άρθρων διά σαρώσεως και στη συνακόλουθη μετατροπή τους σε αρχείο κειμένου, ηλεκτρονική επεξεργασία της αναπαραγωγής και αποθήκευση μέρους της εν λόγω αναπαραγωγής — Προσωρινές πράξεις αναπαραγωγής που αποτελούν αναπόσπαστο και ουσιώδες τμήμα μιας τέτοιας τεχνολογικής μεθόδου — Σκοπός των εν λόγω πράξεων συνιστάμενος στη νόμιμη χρήση έργου ή προστατευομένου αντικειμένου — Ανεξάρτητη οικονομική σημασία των εν λόγω πράξεων»
Στην υπόθεση C‑302/10,
με αντικείμενο αίτηση εκδόσεως προδικαστικής αποφάσεως δυνάμει του άρθρου 267 ΣΛΕΕ, που υπέβαλε το Højesteret (Δανία) με απόφαση της 16ης Ιουνίου 2010, η οποία περιήλθε στο Δικαστήριο στις 18 Ιουνίου 2010, στο πλαίσιο της δίκης
Infopaq International A/S
κατά
Danske Dagblades Forening,
ΤΟ ΔΙΚΑΣΤΗΡΙΟ (τρίτο τμήμα),
συγκείμενο από τον K. Lenaerts, πρόεδρο τμήματος, τους J. Malenovský (εισηγητή), E. Juhász, Γ. Αρέστη και T. von Danwitz, δικαστές,
γενική εισαγγελέας: V. Trstenjak
γραμματέας: A. Calot Escobar
έχοντας υπόψη την έγγραφη διαδικασία,
λαμβάνοντας υπόψη τις παρατηρήσεις που υπέβαλαν:
–    η Infopaq International A/S, εκπροσωπούμενη από τον A. Jensen, advokat,
–    η Danske Dagblades Forening, εκπροσωπούμενη από τον M. Dahl Pedersen, advokat,
–    η Ισπανική Κυβέρνηση, εκπροσωπούμενη από την N. Díaz Abad,
–    η Ευρωπαϊκή Επιτροπή, εκπροσωπούμενη από την J. Samnadda και τον H. Støvlbæk,
κρίνοντας ότι πρέπει να αποφανθεί με αιτιολογημένη διάταξη, σύμφωνα με το άρθρο 104, παράγραφος 3, πρώτο εδάφιο, του Κανονισμού Διαδικασίας,
εκδίδει την ακόλουθη
Διάταξη
1    Η αίτηση εκδόσεως προδικαστικής αποφάσεως αφορά την ερμηνεία του άρθρου 5, παράγραφοι 1 και 5, της οδηγίας 2001/29/ΕΚ του Ευρωπαϊκού Κοινοβουλίου και του Συμβουλίου, της 22ας Μαΐου 2001, για την εναρμόνιση ορισμένων πτυχών του δικαιώματος του δημιουργού και συγγενικών δικαιωμάτων στην κοινωνία της πληροφορίας (ΕΕ L 167, σ. 10).
2    Η αίτηση αυτή υποβλήθηκε στο πλαίσιο ένδικης διαφοράς μεταξύ της Infopaq International A/S (στο εξής: Infopaq) και της Danske Dagblades Forening (στο εξής: DDF) με αντικείμενο την απόρριψη του αιτήματος της Infopaq να αναγνωρισθεί ότι δεν υποχρεούται να λαμβάνει την άδεια των δικαιούχων δικαιωμάτων δημιουργού για τις πράξεις αναπαραγωγής άρθρων του Τύπου μέσω αυτοματοποιημένης μεθόδου, η οποία συνίσταται στη σάρωση και μετατροπή τους σε ψηφιακό αρχείο και στη συνακόλουθη ψηφιακή επεξεργασία του αρχείου αυτού.
Το νομικό πλαίσιο
Η νομοθεσία της Ένωσης
3    Η οδηγία 2001/29 προβλέπει με την τέταρτη, την ένατη έως την ενδέκατη, την εικοστή πρώτη, την εικοστή δεύτερη, την τριακοστή πρώτη και την τριακοστή τρίτη αιτιολογική σκέψη τα εξής:
(4)  Η εναρμόνιση του νομικού πλαισίου περί δικαιώματος του δημιουργού και των συγγενικών δικαιωμάτων, αυξάνοντας την ασφάλεια δικαίου και διασφαλίζοντας ταυτόχρονα ένα υψηλό επίπεδο προστασίας της διανοητικής ιδιοκτησίας, θα ενθαρρύνει τη διενέργεια σημαντικών επενδύσεων στη δημιουργικότητα και την καινοτομία, συμπεριλαμβανομένης της υποδομής των δικτύων […]
(9)  Κάθε εναρμόνιση του δικαιώματος του δημιουργού και των συγγενικών δικαιωμάτων πρέπει να βασίζεται σε υψηλό επίπεδο προστασίας, διότι τα εν λόγω δικαιώματα είναι ουσιώδη για την πνευματική δημιουργία. [...]
(10)  Για να συνεχίσουν τη δημιουργική και καλλιτεχνική τους εργασία, οι δημιουργοί ή οι ερμηνευτές και εκτελεστές καλλιτέχνες πρέπει να λαμβάνουν εύλογη αμοιβή για τη χρήση των έργων τους [...]
(11)  Ένα αποτελεσματικό και αυστηρό σύστημα προστασίας του δικαιώματος του δημιουργού και των συγγενικών δικαιωμάτων αποτελεί βασικό μηχανισμό ώστε η ευρωπαϊκή πολιτιστική δημιουργικότητα και παραγωγή να εξασφαλίσουν τους αναγκαίους πόρους και να διασφαλιστεί η αυτονομία και η αξιοπρέπεια των δημιουργών και των ερμηνευτών.
(21)  Η παρούσα οδηγία θα πρέπει να ορίζει την εμβέλεια των πράξεων που καλύπτονται από το δικαίωμα αναπαραγωγής όσον αφορά τους διαφόρους δικαιούχους [και] αυτό θα πρέπει να γίνει σύμφωνα με το κοινοτικό κεκτημένο. Χάριν ασφαλείας δικαίου στην εσωτερική αγορά πρέπει να δοθεί ευρύς ορισμός των πράξεων αυτών.
(22)  Ο στόχος μιας πραγματικής υποστήριξης στη διάδοση του πολιτισμού δεν μπορεί να επιτευχθεί χωρίς την αυστηρή προστασία δικαιωμάτων και χωρίς την καταπολέμηση των παράνομων μορφών κυκλοφορίας έργων, παραποιημένων ή πειρατικών.
(31)  Πρέπει να διατηρηθεί μια ισορροπία περί τα δικαιώματα και τα συμφέροντα μεταξύ των διαφόρων κατηγοριών δικαιούχων, καθώς και μεταξύ αυτών και των χρηστών προστατευομένων αντικειμένων. [...]
(33)  Πρέπει να εξαιρεθούν από το αποκλειστικό δικαίωμα αναπαραγωγής ορισμένες προσωρινές πράξεις αναπαραγωγής οι οποίες είναι μεταβατικές ή βοηθητικές και αποτελούν αναπόσπαστο και ουσιώδες τμήμα μιας τεχνολογικής μεθόδου που επιδιώκει αποκλειστικώς είτε την αποτελεσματική μετάδοση μεταξύ τρίτων εντός δικτύου μέσω διαμεσολαβητή είτε τη νόμιμη χρήση ενός έργου ή άλλου αντικειμένου. Οι σχετικές πράξεις αναπαραγωγής δεν θα πρέπει να έχουν, αυτές καθαυτές, ίδια οικονομική αξία. Όταν πληρούνται αυτές οι προϋποθέσεις, η εν λόγω εξαίρεση θα πρέπει να καλύπτει τις πράξεις που καθιστούν δυνατή την αναζήτηση (browsing) καθώς και την αποθήκευση σε κρυφή μνήμη (caching), συμπεριλαμβανομένων εκείνων που καθιστούν δυνατή την αποτελεσματική λειτουργία των συστημάτων μετάδοσης, εφόσον ο διαμεσολαβητής δεν τροποποιεί τις πληροφορίες και δεν παρεμποδίζει τη νόμιμη χρήση της τεχνολογίας, η οποία αναγνωρίζεται ευρέως και χρησιμοποιείται από τη βιομηχανία προκειμένου να αποκτήσει δεδομένα σχετικά με τη χρησιμοποίηση των πληροφοριών. Η χρήση θεωρείται νόμιμη εφόσον επιτρέπεται από τον δικαιούχο ή δεν περιορίζεται από τον νόμο.»
4    Το άρθρο 1, παράγραφος 1, της οδηγίας 2001/29 ορίζει ότι:
Η παρούσα οδηγία αφορά τη νομική προστασία του δικαιώματος του δημιουργού και των συγγενικών δικαιωμάτων στο πλαίσιο της εσωτερικής αγοράς, με ιδιαίτερη έμφαση στην κοινωνία της πληροφορίας.»
5    Κατά το άρθρο 2, στοιχείο α΄, της οδηγίας αυτής:
Τα κράτη μέλη παρέχουν το αποκλειστικό δικαίωμα να επιτρέπουν ή να απαγορεύουν την άμεση ή έμμεση, προσωρινή ή μόνιμη αναπαραγωγή με οποιοδήποτε μέσο και μορφή, εν όλω ή εν μέρει:
α)  στους δημιουργούς, όσον αφορά τα έργα τους.»
6    Το άρθρο 5 της εν λόγω οδηγίας ορίζει τα εξής:
1.  Οι αναφερόμενες στο άρθρο 2 προσωρινές πράξεις αναπαραγωγής, οι οποίες είναι μεταβατικές ή παρεπόμενες και οι οποίες αποτελούν αναπόσπαστο και ουσιώδες τμήμα μιας τεχνολογικής μεθόδου, έχουν δε ως αποκλειστικό σκοπό να επιτρέψουν:
α)  την εντός δικτύου μετάδοση μεταξύ τρίτων μέσω διαμεσολαβητή, ή
β)  τη νόμιμη χρήση
ενός έργου ή άλλου προστατευομένου αντικειμένου και οι οποίες δεν έχουν καμία ανεξάρτητη οικονομική σημασία, εξαιρούνται από το δικαίωμα αναπαραγωγής που προβλέπεται στο άρθρο 2.
3.  Τα κράτη μέλη μπορούν να προβλέψουν περιορισμούς στα δικαιώματα που αναφέρονται στα άρθρα 2 και 3, στις ακόλουθες περιπτώσεις:
γ)  αναπαραγωγή διά του Τύπου, παρουσίαση στο κοινό ή διάθεση δημοσιευμένων άρθρων για οικονομικά, πολιτικά ή θρησκευτικά θέματα επικαιρότητας ή ραδιοτηλεοπτικώς μεταδιδομένων έργων ή άλλων αντικειμένων του ιδίου τύπου, όταν η χρήση αυτή δεν απαγορεύεται ρητά και εφόσον αναφέρεται η πηγή, συμπεριλαμβανομένου του ονόματος του δημιουργού, ή χρήση έργων ή άλλων αντικειμένων κατά την παρουσίαση της επικαιρότητας, στον βαθμό που δικαιολογείται από τον ενημερωτικό σκοπό και εφόσον, αν είναι δυνατόν, αναφέρεται η πηγή, συμπεριλαμβανομένου του ονόματος του δημιουργού·
δ)  παράθεση αποσπασμάτων με σκοπό την άσκηση κριτικής ή βιβλιοπαρουσίασης, υπό τον όρο ότι αφορούν έργο ή άλλα αντικείμενα τα οποία έχουν ήδη καταστεί νομίμως προσιτά στο κοινό, ότι, εφόσον είναι δυνατόν, αναφέρεται η πηγή, συμπεριλαμβανομένου του ονόματος του δημιουργού, και ότι η παράθεση αυτή είναι σύμφωνη με τα χρηστά ήθη και η έκτασή της δικαιολογείται ως εκ του σκοπού της·
5.  Οι εξαιρέσεις και οι περιορισμοί που αναφέρονται στις παραγράφους 1, 2, 3 και 4 εφαρμόζονται μόνο σε ορισμένες ειδικές περιπτώσεις οι οποίες δεν αντίκεινται στην κανονική εκμετάλλευση του έργου ή άλλου προστατευομένου αντικειμένου και δεν θίγουν αδικαιολογήτως τα έννομα συμφέροντα του δικαιούχου.»
Η εθνική νομοθεσία
7    Τα άρθρα 2 και 5, παράγραφος 1, της οδηγίας 2001/29 μεταφέρθηκαν στη δανική έννομη τάξη με τα άρθρα 2 και 11a, παράγραφος 1, του νόμου 395 για τα πνευματικά δικαιώματα (lov n° 395 om ophavsret), της 14ης Ιουνίου 1995 (Lovtidende 1995 A, σ. 1796), όπως έχει τροποποιηθεί και κωδικοποιηθεί, μεταξύ άλλων, με τον νόμο 1051 (lov n° 1051), της 17ης Δεκεμβρίου 2002 (Lovtidende 2002 A, σ. 7881).
Η διαφορά της κύριας δίκης και τα προδικαστικά ερωτήματα
8    Η Infopaq δραστηριοποιείται στον τομέα της παρακολουθήσεως και αναλύσεως εντύπων, ασχολούμενη κατ’ ουσία με τη σύνταξη περιλήψεων επιλεγμένων άρθρων του δανικού ημερήσιου Τύπου και διαφόρων περιοδικών. Η επιλογή των άρθρων γίνεται βάσει θεματικών κριτηρίων που επιλέγουν οι πελάτες και πραγματοποιείται με τη λεγόμενη μέθοδο «συλλογής δεδομένων». Οι περιλήψεις αποστέλλονται στους πελάτες με ηλεκτρονικό ταχυδρομείο.
9    Η DDF είναι επαγγελματική ένωση του δανικού ημερήσιου Τύπου, η οποία έχει, μεταξύ άλλων, ως σκοπό την παροχή συνδρομής στα μέλη της σε σχέση με όλα τα ζητήματα που αφορούν τα δικαιώματα του δημιουργού.
10  Το έτος 2005, η DDF έλαβε γνώση του γεγονότος ότι η Infopaq προέβαινε σε επεξεργασία, για εμπορικούς σκοπούς, δημοσιευμένων άρθρων χωρίς άδεια των δικαιούχων δικαιωμάτων του δημιουργού επί των άρθρων αυτών. Η DDF, θεωρώντας ότι η άδεια αυτή ήταν απαραίτητη για την επεξεργασία άρθρων με την επίμαχη μέθοδο, ενημέρωσε την Infopaq για την άποψή της.
11  Η μέθοδος συλλογής δεδομένων περιλαμβάνει τα ακόλουθα πέντε στάδια τα οποία καταλήγουν, κατά την άποψη της DDF, σε τέσσερις πράξεις αναπαραγωγής άρθρων του Τύπου.
12  Πρώτον, όλα τα οικεία δημοσιεύματα καταχωρίζονται με το χέρι από τους συνεργάτες της Infopaq σε ηλεκτρονική βάση δεδομένων.
13  Δεύτερον, τα δημοσιεύματα αυτά λαμβάνουν διά σαρώσεως ψηφιακή μορφή, αφού αποκοπεί η ράχη του εντύπου ώστε όλες οι σελίδες να συνιστούν ασύνδετα φύλλα. Το τμήμα του δημοσιεύματος που θα σαρωθεί επιλέγεται από τη βάση δεδομένων πριν τοποθετηθεί στον σαρωτή. Με τον τρόπο αυτό καθίσταται δυνατή η δημιουργία ενός αρχείου TIFF (Tagged Image File Format) για κάθε σελίδα του δημοσιεύματος (στο εξής: αρχείο TIFF). Μετά την ολοκλήρωση της εν λόγω διαδικασίας, το αρχείο TIFF μεταφέρεται σε διακομιστή οπτικής αναγνωρίσεως χαρακτήρων (Optical Character Recognition, στο εξής: OCR).
14  Τρίτον, ο εν λόγω διακομιστής OCR μετατρέπει το αρχείο TIFF σε δεδομένα τα οποία μπορούν να τύχουν ψηφιακής επεξεργασίας. Κατά την εν λόγω διαδικασία, η εικόνα κάθε χαρακτήρα μετατρέπεται σε ψηφιακό κώδικα ο οποίος επισημαίνει στον υπολογιστή το είδος του χαρακτήρα. Επί παραδείγματι, η εικόνα των γραμμάτων TDC μετατρέπεται σε πληροφορία την οποία ο υπολογιστής μπορεί να επεξεργασθεί ως τα γράμματα TDC και να τα μετατρέψει σε αναγνωρίσιμο από το σύστημα του υπολογιστή αρχείο κειμένου. Τα δεδομένα αυτά διατηρούνται με τη μορφή αρχείων κειμένου, τα οποία είναι αναγνωρίσιμα από οποιοδήποτε πρόγραμμα επεξεργασίας κειμένου (στο εξής: αρχείο κειμένου). Η διαδικασία OCR ολοκληρώνεται με τη διαγραφή του αρχείου TIFF.
15  Τέταρτον, το αρχείο κειμένου αναλύεται με σκοπό την ανεύρεση προκαθορισμένων λέξεων κλειδιών. Κάθε φορά που υπάρχει αντιστοιχία προς ορισμένη λέξη κλειδί δημιουργείται ένα αρχείο με τον τίτλο, το τμήμα και τον αριθμό της σελίδας του δημοσιεύματος που περιέχει τη λέξη κλειδί, καθώς και έναν δείκτη εκφραζόμενο σε ποσοστά από 0 έως 100 ο οποίος προσδιορίζει τη θέση της συγκεκριμένης λέξεως κλειδιού στο κείμενο, διευκολύνοντας κατ’ αυτόν τον τρόπο την ανάγνωση του άρθρου. Για να καταστεί ευχερέστερη η ανεύρεση της λέξεως κλειδιού κατά την ανάγνωση του άρθρου, η λέξη αυτή συλλέγεται με τις πέντε λέξεις που προηγούνται και τις πέντε λέξεις που έπονται αυτής (στο εξής: απόσπασμα ένδεκα λέξεων). Η διαδικασία ολοκληρώνεται με τη διαγραφή του αρχείου TIFF.
16  Πέμπτον, η διαδικασία συλλογής δεδομένων ολοκληρώνεται με την εκτύπωση δελτίου παρακολουθήσεως για κάθε σελίδα του δημοσιεύματος που περιέχει τη λέξη κλειδί. Ένα δελτίο παρακολουθήσεως δύναται να έχει την ακόλουθη μορφή:
4 Νοεμβρίου 2005 – Dagbladet Arbejderen, σελίδα 3:
TDC: 73 % “μελλοντική πώληση του ομίλου TDC, που αναμένεται ότι θα αγορασθεί από”».
17  Η Infopaq αμφισβήτησε ότι, για την άσκηση της εν λόγω δραστηριότητας, είναι αναγκαία η συναίνεση των δικαιούχων δικαιωμάτων δημιουργού και άσκησε ενώπιον του Østre Landsret αγωγή κατά της DDF, με αίτημα να αναγνωρισθεί ότι η Infopaq δικαιούται να χρησιμοποιεί την ανωτέρω μέθοδο χωρίς να απαιτείται άδεια της συγκεκριμένης επαγγελματικής ενώσεως ή των μελών της. Κατόπιν απορρίψεως της αγωγής της από το Østre Landsret, η Infopaq άσκησε έφεση ενώπιον του αιτούντος δικαστηρίου.
18  Κατά το αιτούν δικαστήριο, δεν αμφισβητείται ότι η άδεια των δικαιούχων δικαιωμάτων δημιουργού δεν απαιτείται για την άσκηση της δραστηριότητας παρακολουθήσεως του Τύπου και συντάξεως περιλήψεων, η οποία συνίσταται στην απευθείας ανάγνωση ενός δημοσιεύματος, στην επιλογή των σχετικών άρθρων βάσει προκαθορισμένης λέξεως κλειδιού, καθώς και στην παράδοση ενός καταρτισθέντος με το χέρι δελτίου παρακολουθήσεως στον συντάκτη της περιλήψεως με μνεία της λέξεως κλειδιού σε ορισμένο άρθρο και τη θέση του άρθρου αυτού στο δημοσίευμα. Ομοίως, οι διάδικοι της κύριας δίκης συνομολογούν ότι η σύνταξη περιλήψεως είναι καθεαυτή νόμιμη και δεν προϋποθέτει τη συναίνεση του δικαιούχου των εν λόγω δικαιωμάτων.
19  Περαιτέρω, δεν αμφισβητείται ότι η εν λόγω μέθοδος συλλογής δεδομένων περιλαμβάνει δύο πράξεις αναπαραγωγής, ήτοι τη δημιουργία των αρχείων TIFF κατά τη σάρωση των εκτυπωμένων άρθρων και τη δημιουργία των αρχείων κειμένου που προκύπτουν από τη μετατροπή των αρχείων TIFF. Εξάλλου, δεν αμφισβητείται ότι η εν λόγω μέθοδος συνεπάγεται την αναπαραγωγή μερών των άρθρων που σαρώθηκαν, καθόσον το απόσπασμα των ένδεκα λέξεων αποθηκεύεται στη μνήμη του υπολογιστή και οι εν λόγω ένδεκα λέξεις περιλαμβάνονται σε εκτυπωμένο αρχείο.
20  Εντούτοις, οι διάδικοι της κύριας δίκης διαφωνούν ως προς το αν οι ανωτέρω δύο τελευταίες πράξεις συνιστούν πράξεις αναπαραγωγής, κατά την έννοια του άρθρου 2 της οδηγίας 2001/29. Ομοίως, δεν συμφωνούν ως προς το αν το σύνολο των επίμαχων πράξεων στην υπόθεση της κύριας δίκης καλύπτονται, ενδεχομένως, από την εξαίρεση του δικαιώματος αναπαραγωγής που προβλέπει το άρθρο 5, παράγραφος 1, της οδηγίας αυτής.
21  Υπό τις περιστάσεις αυτές το Højesteret αποφάσισε, στις 21 Δεκεμβρίου 2007, να αναστείλει τη διαδικασία και να υποβάλει στο Δικαστήριο δεκατρία προδικαστικά ερωτήματα σχετικά με την ερμηνεία των άρθρων 2, στοιχείο α΄, και 5, παράγραφοι 1 και 5, της εν λόγω οδηγίας.
22  Το Δικαστήριο απάντησε στα ερωτήματα αυτά με την απόφαση της 16ης Ιουλίου 2009, C-5/08, Infopaq International (Συλλογή 2009, σ. I‑6569), με την οποία αποφάνθηκε, αφενός, ότι πράξη πραγματοποιούμενη κατά τη μέθοδο συλλογής δεδομένων, η οποία συνίσταται σε αποθήκευση στη μνήμη ηλεκτρονικού υπολογιστή αποσπάσματος ένδεκα λέξεων καθώς και σε εκτύπωση του αποσπάσματος αυτού, δύναται να εμπίπτει στην έννοια της εν μέρει αναπαραγωγής του άρθρου 2 της οδηγίας 2001/29, εάν, γεγονός το οποίο απόκειται στο αιτούν δικαστήριο να εξακριβώσει, τα ούτως αναπαραγόμενα στοιχεία αποτελούν την έκφραση της προσωπικής πνευματικής εργασίας του δημιουργού τους. Αφετέρου, το Δικαστήριο αποφάνθηκε ότι, καίτοι το άρθρο 5, παράγραφος 1, της οδηγίας αυτής παρείχε τη δυνατότητα εξαιρέσεως από το δικαίωμα αναπαραγωγής των μεταβατικών ή παρεπόμενων πράξεων αναπαραγωγής, η τελευταία πράξη της επίμαχης στην υπόθεση της κύριας δίκης μεθόδου συλλογής δεδομένων, κατά τη διάρκεια της οποίας η Infopaq εκτύπωνε τα αποσπάσματα ένδεκα λέξεων δεν συνιστούσε μια τέτοια μεταβατική ή παρεπόμενη πράξη. Κατόπιν τούτου, το Δικαστήριο αποφάσισε ότι η εν λόγω πράξη και η μέθοδος συλλογής δεδομένων της οποίας αποτελούσε μέρος δεν μπορούσαν να υλοποιηθούν χωρίς τη συναίνεση των δικαιούχων των δικαιωμάτων του δημιουργού.
23  Μετά την έκδοση της ανωτέρω αποφάσεως, το Højesteret έκρινε, εντούτοις, ότι θα μπορούσε, επίσης, να αποφανθεί επί του ζητήματος αν η Infopaq παρέβαινε την οδηγία 2001/29 εφαρμόζοντας την εν λόγω μέθοδο χωρίς την εκτύπωση του αποσπάσματος των ένδεκα λέξεων, δηλαδή περιοριζόμενη στην εκτέλεση των τριών πρώτων πράξεων αναπαραγωγής. Κατόπιν των ανωτέρω, το Højesteret υπέβαλε στο Δικαστήριο τα ακόλουθα προδικαστικά ερωτήματα:
1)  Έχει σημασία το στάδιο της τεχνολογικής μεθόδου κατά το οποίο εκτελούνται οι πράξεις αναπαραγωγής, προκειμένου οι πράξεις αυτές να “αποτελούν αναπόσπαστο και ουσιώδες τμήμα μιας τεχνολογικής μεθόδου”, κατά την έννοια του άρθρου 5, παράγραφος 1, της οδηγίας [2001/29];
2)  Μπορούν πράξεις αναπαραγωγής να “αποτελούν αναπόσπαστο και ουσιώδες τμήμα μιας τεχνολογικής μεθόδου”, όταν συνίστανται σε σάρωση όλων των άρθρων εφημερίδας με το χέρι, κατά την οποία τα εν λόγω άρθρα μετατρέπονται από εκτυπωμένες πληροφορίες σε ψηφιακά δεδομένα;
3)  Περιλαμβάνει η “νόμιμη χρήση”, κατά την έννοια του άρθρου 5, παράγραφος 1, της οδηγίας [2001/29], κάθε είδους χρήση για την οποία δεν απαιτείται η συναίνεση του δικαιούχου δικαιωμάτων δημιουργού;
4)  Περιλαμβάνει η “νόμιμη χρήση”, κατά την έννοια του άρθρου 5, παράγραφος 1, της οδηγίας 2001/29, την εκ μέρους επιχειρήσεως σάρωση όλων των άρθρων μιας εφημερίδας, τη συνακόλουθη επεξεργασία της αναπαραγωγής με σκοπό την κατάρτιση περιλήψεων για την εν λόγω επιχείρηση, μολονότι οι δικαιούχοι των δικαιωμάτων δημιουργού δεν έχουν δώσει τη συγκατάθεσή τους γι’ αυτές τις πράξεις, εφόσον πληρούνται οι λοιπές προϋποθέσεις της διατάξεως αυτής;
Έχει σημασία, για την απάντηση στο ερώτημα αυτό, το γεγονός ότι οι ένδεκα λέξεις αποθηκεύονται μετά την ολοκλήρωση της μεθόδου συλλογής δεδομένων;
5)  Βάσει ποιων κριτηρίων μπορεί να εκτιμηθεί αν προσωρινές πράξεις αναπαραγωγής έχουν “ανεξάρτητη οικονομική σημασία”, κατά την έννοια του άρθρου 5, παράγραφος 1, της οδηγίας 2001/29, εφόσον πληρούνται οι λοιπές προϋποθέσεις της διατάξεως αυτής;
6)  Πρέπει τα οφέλη εκ της ορθολογικής οργανώσεως που αποκομίζει ο χρήστης από προσωρινές πράξεις αναπαραγωγής να λαμβάνονται υπόψη κατά την εκτίμηση του ζητήματος αν οι πράξεις αυτές έχουν ανεξάρτητη οικονομική σημασία, κατά την έννοια του άρθρου 5, παράγραφος 1, της οδηγίας 2001/29;
7)  Δύνανται η εκ μέρους μιας επιχειρήσεως σάρωση όλων των άρθρων μιας εφημερίδας και η συνακόλουθη επεξεργασία της αναπαραγωγής να εκληφθούν ως “ορισμένες ειδικές περιπτώσεις οι οποίες δεν αντίκεινται στην κανονική εκμετάλλευση” των εν λόγω άρθρων και “δεν θίγουν αδικαιολογήτως τα έννομα συμφέροντα του δικαιούχου”, κατά την έννοια του άρθρου 5, παράγραφος 5, της οδηγίας 2001/29, εφόσον πληρούνται οι λοιπές προϋποθέσεις της παραγράφου 1 του άρθρου αυτού;
Έχει σημασία, για την απάντηση στο ερώτημα αυτό, το γεγονός ότι οι ένδεκα λέξεις αποθηκεύονται μετά την ολοκλήρωση της μεθόδου συλλογής δεδομένων;»
Επί των προδικαστικών ερωτημάτων
24  Δυνάμει του άρθρου 104, παράγραφος 3, πρώτο εδάφιο, του Κανονισμού Διαδικασίας του Δικαστηρίου, όταν η απάντηση σε υποβληθέν προδικαστικό ερώτημα μπορεί να συναχθεί σαφώς από τη νομολογία, το Δικαστήριο δύναται, αφού ακούσει τον γενικό εισαγγελέα, να αποφανθεί οποτεδήποτε με αιτιολογημένη διάταξη παραπέμποντας στη σχετική νομολογία. Η περίπτωση αυτή συντρέχει εν προκειμένω.
Προκαταρκτικές παρατηρήσεις
25  Κατά το άρθρο 5, παράγραφος 1, της οδηγίας 2001/29, μια πράξη αναπαραγωγής εξαιρείται του δικαιώματος αναπαραγωγής του άρθρου 2 της οδηγίας αυτής, αν πληρούνται πέντε προϋποθέσεις, ήτοι όταν:
–    είναι προσωρινή·
–    είναι μεταβατική ή παρεπόμενη·
–    αποτελεί αναπόσπαστο και ουσιώδες τμήμα μιας τεχνολογικής μεθόδου·
–    έχει ως αποκλειστικό σκοπό να επιτρέψει την εντός δικτύου μετάδοση μεταξύ τρίτων μέσω διαμεσολαβητή ή τη νόμιμη χρήση ενός έργου ή άλλου προστατευομένου αντικειμένου και
–    δεν έχει καμία ανεξάρτητη οικονομική σημασία.»
26  Πρέπει να υπομνησθεί, αφενός, ότι οι προϋποθέσεις αυτές πρέπει να συντρέχουν σωρευτικώς υπό την έννοια ότι, εάν δεν πληρούται έστω και μία εξ αυτών, η πράξη αναπαραγωγής δεν εξαιρείται, βάσει του άρθρου 5, παράγραφος 1, της οδηγίας 2001/29, του δικαιώματος αναπαραγωγής του άρθρου 2 της οδηγίας αυτής (απόφαση Infopaq International, προπαρατεθείσα, σκέψη 55).
27  Αφετέρου, όπως προκύπτει από τη νομολογία του Δικαστηρίου, οι ως άνω προϋποθέσεις πρέπει να ερμηνεύονται συσταλτικώς, διότι το άρθρο 5, παράγραφος 1, της εν λόγω οδηγίας συνιστά παρέκκλιση από τον γενικό κανόνα που θέτει η οδηγία αυτή, ότι δηλαδή απαιτείται η συγκατάθεση του δικαιούχου του δικαιώματος του δημιουργού για κάθε αναπαραγωγή προστατευομένου έργου του (βλ. προπαρατεθείσα απόφαση Infopaq International, σκέψεις 56 και 57, και απόφαση της 4ης Οκτωβρίου 2011, C‑403/08 και C‑429/08, Football Association Premier League κ.λπ., Συλλογή 2011, σ. Ι-9083, σκέψη 162).
28  Στο πλαίσιο αυτό πρέπει να εξετασθούν τα προδικαστικά ερωτήματα με τα οποία το αιτούν δικαστήριο ζητεί να διευκρινισθεί αν οι πράξεις αναπαραγωγής που εκτελούνται στο πλαίσιο τεχνολογικής μεθόδου, όπως η επίμαχη στην υπόθεση της κύριας δίκης, πληρούν την τρίτη, την τέταρτη και την πέμπτη προϋπόθεση που θέτει το άρθρο 5, παράγραφος 1, της οδηγίας 2001/29, καθώς και τις προϋποθέσεις του άρθρου 5, παράγραφος 5, της οδηγίας αυτής. Αντιθέτως, η αίτηση για την έκδοση προδικαστικής αποφάσεως δεν αφορά την πρώτη και τη δεύτερη προϋπόθεση του άρθρου 5, παράγραφος 1, της εν λόγω οδηγίας, καθόσον το Δικαστήριο έχει ήδη αποφανθεί επί των προϋποθέσεων αυτών με τις σκέψεις 61 έως 71 της προπαρατεθείσας αποφάσεως Infopaq International.
Επί του πρώτου και του δευτέρου ερωτήματος που αφορούν την προϋπόθεση ότι οι πράξεις αναπαραγωγής πρέπει να αποτελούν αναπόσπαστο και ουσιώδες τμήμα μιας τεχνολογικής μεθόδου
29  Με το πρώτο και το δεύτερο προδικαστικό ερώτημά του, τα οποία πρέπει να εξετασθούν από κοινού, το αιτούν δικαστήριο ζητεί, κατ’ ουσία, να διευκρινισθεί αν το άρθρο 5, παράγραφος 1, της οδηγίας 2001/29 έχει την έννοια ότι οι προσωρινές πράξεις αναπαραγωγής που εκτελούνται στο πλαίσιο μεθόδου συλλογής δεδομένων, όπως οι επίμαχες στην υπόθεση της κύριας δίκης, πληρούν την προϋπόθεση ότι οι πράξεις αυτές πρέπει να αποτελούν αναπόσπαστο και ουσιώδες τμήμα μιας τεχνολογικής μεθόδου. Συναφώς, ζητείται ιδίως να διευκρινισθεί αν πρέπει να λαμβάνεται υπόψη το στάδιο της τεχνολογικής μεθόδου κατά το οποίο εκτελούνται οι πράξεις αυτές, καθώς και το γεγονός ότι για την εφαρμογή της εν λόγω τεχνολογικής μεθόδου απαιτείται ανθρώπινη παρέμβαση.
30  Η έννοια του «αναπόσπαστου και ουσιώδους τμήματος μιας τεχνολογικής μεθόδου» επιβάλλει οι προσωρινές πράξεις αναπαραγωγής να εκτελούνται αποκλειστικώς κατά την εφαρμογή μιας τεχνολογικής μεθόδου και, συνεπώς, να μην εκτελούνται εν όλω ή εν μέρει εκτός του πλαισίου μιας τέτοιας μεθόδου. Η έννοια αυτή προϋποθέτει, επίσης, ότι είναι αναγκαία η εκτέλεση της προσωρινής πράξεως αναπαραγωγής, υπό την έννοια ότι η οικεία τεχνολογική μέθοδος δεν μπορεί να λειτουργήσει ορθώς και αποτελεσματικώς χωρίς την εν λόγω πράξη (βλ., συναφώς, απόφαση Infopaq International, προπαρατεθείσα, σκέψη 61).
31  Εξάλλου, δεδομένου ότι το άρθρο 5, παράγραφος 1, της οδηγίας 2001/29 δεν διευκρινίζει σε ποιο στάδιο της τεχνολογικής μεθόδου πρέπει να διενεργούνται οι προσωρινές πράξεις αναπαραγωγής, δεν μπορεί να αποκλεισθεί το ενδεχόμενο μια τέτοια πράξη να εκτελεσθεί στο αρχικό ή στο τελευταίο στάδιο της εν λόγω μεθόδου.
32  Ομοίως, από κανένα στοιχείο της διατάξεως αυτής δεν προκύπτει ότι η τεχνολογική μέθοδος πρέπει να μη συνεπάγεται καμία ανθρώπινη παρέμβαση και, ειδικότερα, ότι η εν λόγω μέθοδος δεν πρέπει να εκκινεί με το χέρι χάριν μιας πρώτης προσωρινής αναπαραγωγής.
33  Εν προκειμένω, πρέπει να υπομνησθεί ότι η οικεία τεχνολογική μέθοδος συνίσταται στη διενέργεια ηλεκτρονικών και αυτοματοποιημένων ερευνών σε άρθρα του Τύπου και στην ανεύρεση και απόσπαση προκαθορισμένων λέξεων κλειδιών από τα άρθρα αυτά, προκειμένου να καταστεί ευχερέστερη η σύνταξη περιλήψεών τους.
34  Στο πλαίσιο αυτό, διενεργούνται διαδοχικώς τρεις πράξεις αναπαραγωγής, οι οποίες υλοποιούνται με τη δημιουργία του αρχείου TIFF, ακολούθως με τη δημιουργία του αρχείου κειμένου και, τέλος, με τη δημιουργία του αρχείου που περιέχει το απόσπασμα των ένδεκα λέξεων.
35  Συναφώς, καταρχάς δεν αμφισβητείται ότι καμία από τις ανωτέρω πράξεις δεν εκτελείται εκτός του πλαισίου της εν λόγω τεχνολογικής μεθόδου.
36  Περαιτέρω, υπό το πρίσμα των εκτιμήσεων που περιέχονται στις σκέψεις 30 έως 32 της παρούσας διατάξεως, είναι άνευ σημασίας το γεγονός ότι μια τέτοια τεχνολογική μέθοδος εκκινεί με την τοποθέτηση των άρθρων του Τύπου με το χέρι σε συσκευή σαρώσεως χάριν μιας πρώτης προσωρινής αναπαραγωγής, δηλαδή τη δημιουργία του αρχείου TIFF, και ότι ολοκληρώνεται με προσωρινή πράξη αναπαραγωγής συνιστάμενη στη δημιουργία του αρχείου που περιέχει το απόσπασμα των ένδεκα λέξεων.
37  Τέλος, πρέπει να επισημανθεί ότι η επίμαχη τεχνολογική μέθοδος δεν μπορεί να λειτουργήσει ορθώς και αποτελεσματικώς χωρίς τις οικείες πράξεις αναπαραγωγής. Συγκεκριμένα, η μέθοδος αυτή σκοπεί στην ανεύρεση προκαθορισμένων λέξεων κλειδιών στα άρθρα του Τύπου και στην απόσπασή τους σε ψηφιακό μέσο. Για μια τέτοια ηλεκτρονική έρευνα απαιτείται, συνεπώς, η μετατροπή των εν λόγω άρθρων από εκτυπωμένες πληροφορίες σε ψηφιακά δεδομένα, καθόσον μια τέτοια μετατροπή είναι αναγκαία για την αναγνώριση των εν λόγω δεδομένων, την ανεύρεση των λέξεων κλειδιών και την απόσπασή τους.
38  Σε αντίθεση προς όσα υποστηρίζει η DDF, το συμπέρασμα αυτό δεν αναιρείται από το γεγονός ότι είναι δυνατή η σύνταξη των περιλήψεων των άρθρων του Τύπου χωρίς αναπαραγωγή. Συναφώς, αρκεί να επισημανθεί ότι τέτοιου είδους περιλήψεις συντάσσονται χωρίς τη χρήση της εν λόγω μεθόδου, ως εκ του ότι έπονται αυτής, οπότε, δεν επηρεάζουν την εκτίμηση αν μια τέτοια μέθοδος μπορεί να λειτουργήσει ορθώς και αποτελεσματικώς χωρίς τις οικείες πράξεις αναπαραγωγής.
39  Κατόπιν των ανωτέρω σκέψεων, στο πρώτο και στο δεύτερο ερώτημα πρέπει να δοθεί η απάντηση ότι το άρθρο 5, παράγραφος 1, της οδηγίας 2001/29 έχει την έννοια ότι οι προσωρινές πράξεις αναπαραγωγής που εκτελούνται στο πλαίσιο μεθόδου συλλογής δεδομένων, όπως οι επίμαχες στην υπόθεση της κύριας δίκης, πληρούν την προϋπόθεση ότι οι πράξεις αυτές πρέπει να αποτελούν αναπόσπαστο και ουσιώδες τμήμα μιας τεχνολογικής μεθόδου, παρά το γεγονός ότι διενεργούνται στο αρχικό και στο τελικό στάδιο αυτής και προϋποθέτουν ανθρώπινη παρέμβαση.
Επί του τρίτου και του τετάρτου ερωτήματος που αφορούν την προϋπόθεση ότι οι πράξεις αναπαραγωγής πρέπει να έχουν ως αποκλειστικό σκοπό να επιτρέψουν την εντός δικτύου μετάδοση ενός έργου ή ενός προστατευομένου αντικειμένου μεταξύ τρίτων μέσω διαμεσολαβητή ή τη νόμιμη χρήση ενός τέτοιου έργου ή προστατευομένου αντικειμένου
40  Με το τρίτο και το τέταρτο προδικαστικό ερώτημα, τα οποία πρέπει να εξετασθούν από κοινού, το αιτούν δικαστήριο ζητεί, κατ’ ουσία, να διευκρινισθεί αν το άρθρο 5, παράγραφος 1, της οδηγίας 2001/29 έχει την έννοια ότι οι προσωρινές πράξεις αναπαραγωγής που εκτελούνται στο πλαίσιο μεθόδου συλλογής δεδομένων, όπως οι επίμαχες στην υπόθεση της κύριας δίκης, πληρούν την προϋπόθεση ότι οι πράξεις αναπαραγωγής πρέπει να έχουν ως αποκλειστικό σκοπό να επιτρέψουν την εντός δικτύου μετάδοση ενός έργου ή ενός προστατευομένου αντικειμένου μεταξύ τρίτων μέσω διαμεσολαβητή ή τη νόμιμη χρήση ενός τέτοιου έργου ή προστατευομένου αντικειμένου.
41  Πρέπει, εκ προοιμίου, να υπογραμμισθεί ότι οι οικείες πράξεις αναπαραγωγής δεν έχουν ως σκοπό να επιτρέψουν την εντός δικτύου μετάδοση μεταξύ τρίτων μέσω διαμεσολαβητή. Υπό τις συνθήκες αυτές, πρέπει να εξετασθεί αν αποκλειστικός σκοπός των πράξεων αυτών είναι να επιτρέψουν τη νόμιμη χρήση ενός έργου ή ενός προστατευομένου αντικειμένου.
42  Συναφώς, όπως προκύπτει από την τριακοστή τρίτη αιτιολογική σκέψη της οδηγίας 2001/29, η χρήση θεωρείται νόμιμη όταν είτε την επιτρέπει ο δικαιούχος του οικείου δικαιώματος είτε δεν περιορίζεται από την εφαρμοστέα ρύθμιση (απόφαση Football Association Premier League κ.λπ., προπαρατεθείσα, σκέψη 168).
43  Στην υπόθεση της κύριας δίκης, πρέπει να επισημανθεί, αφενός, ότι στην περίπτωση στην οποία αναφέρεται το αιτούν δικαστήριο, όπου δεν χωρεί η τελευταία πράξη της τεχνολογικής μεθόδου συλλογής δεδομένων, ήτοι η εκτύπωση του αποσπάσματος των ένδεκα λέξεων, η οικεία τεχνολογική μέθοδος, συμπεριλαμβανομένης, συνεπώς, της δημιουργίας του αρχείου TIFF, της δημιουργίας του αρχείου κειμένου και της δημιουργίας του αρχείου που περιέχει το απόσπασμα των ένδεκα λέξεων, έχει ως σκοπό να καταστήσει ευχερέστερη τη σύνταξη περιλήψεων άρθρων του Τύπου και, κατ’ επέκταση, τη χρησιμοποίησή τους. Αφετέρου, από κανένα στοιχείο του φακέλου που υποβλήθηκε στο Δικαστήριο δεν προκύπτει ότι το αποτέλεσμα της εν λόγω τεχνολογικής μεθόδου, ήτοι το απόσπασμα των ένδεκα λέξεων, έχει ως σκοπό να επιτρέψει άλλου είδους χρήση.
44  Όσον αφορά τον νόμιμο χαρακτήρα της εν λόγω χρήσεως, δεν αμφισβητείται ότι η σύνταξη περιλήψεων άρθρων του Τύπου δεν τελεί, εν προκειμένω υπό τη συγκατάθεση των δικαιούχων δικαιωμάτων του δημιουργού επί των άρθρων αυτών. Κατόπιν τούτου, πρέπει να επισημανθεί ότι μια τέτοια δραστηριότητα δεν περιορίζεται από τη νομοθεσία της Ένωσης. Εξάλλου, όπως συνομολογούν οι Infopaq και DDF, η σύνταξη των περιλήψεων αυτών δεν συνιστά δραστηριότητα υποκείμενη σε περιορισμούς βάσει της δανικής νομοθεσίας.
45  Υπό τις συνθήκες αυτές, η εν λόγω χρήση δεν μπορεί να κριθεί παράνομη.
46  Κατόπιν των ανωτέρω σκέψεων, στο τρίτο και στο τέταρτο ερώτημα πρέπει να δοθεί η απάντηση ότι το άρθρο 5, παράγραφος 1, της οδηγίας 2001/29 έχει την έννοια ότι οι προσωρινές πράξεις αναπαραγωγής που εκτελούνται στο πλαίσιο μεθόδου συλλογής δεδομένων, όπως οι επίμαχες στην υπόθεση της κύριας δίκης, πληρούν την προϋπόθεση ότι οι πράξεις αναπαραγωγής πρέπει να έχουν ως αποκλειστικό σκοπό να επιτρέψουν τη νόμιμη χρήση ενός έργου ή ενός προστατευομένου αντικειμένου.
Επί του πέμπτου και του έκτου ερωτήματος που αφορούν την προϋπόθεση ότι οι πράξεις αναπαραγωγής δεν πρέπει να έχουν καμία ανεξάρτητη οικονομική σημασία
47  Λαμβανομένων υπόψη συνολικώς του πλαισίου της υποθέσεως της κύριας δίκης και του περιεχομένου των ανωτέρω ερωτημάτων, πρέπει να γίνει δεκτό ότι με το πέμπτο και το έκτο προδικαστικό ερώτημα ζητείται να διευκρινισθεί αν οι προσωρινές πράξεις αναπαραγωγής που εκτελούνται στο πλαίσιο μεθόδου συλλογής δεδομένων, όπως οι επίμαχες στην υπόθεση της κύριας δίκης, πληρούν την προϋπόθεση του άρθρου 5, παράγραφος 1, της οδηγίας 2001/29, ήτοι ότι οι εν λόγω πράξεις δεν πρέπει να έχουν καμία ανεξάρτητη οικονομική σημασία.
48  Συναφώς, πρέπει να υπομνησθεί ότι με τις προσωρινές πράξεις αναπαραγωγής, κατά την έννοια του εν λόγω άρθρου 5, παράγραφος 1, επιδιώκεται να καταστεί δυνατή η πρόσβαση στα προστατευόμενα έργα και η χρησιμοποίησή τους. Εφόσον τα έργα αυτά έχουν οικονομική αξία, η πρόσβαση σε αυτά και η χρησιμοποίησή τους έχουν επίσης, κατ’ ανάγκην, οικονομική σημασία (βλ., συναφώς, απόφαση Football Association Premier League κ.λπ., προπαρατεθείσα, σκέψη 174).
49  Εξάλλου, όπως προκύπτει από την τριακοστή τρίτη αιτιολογική σκέψη της οδηγίας 2001/29, οι προσωρινές πράξεις αναπαραγωγής, όπως οι πράξεις που καθιστούν δυνατή την αναζήτηση (browsing) και την αποθήκευση σε κρυφή μνήμη (caching), έχουν ως σκοπό να διευκολύνουν τη χρήση του έργου ή να καταστήσουν αποτελεσματικότερη τη χρήση αυτή. Συνεπώς, οι εν λόγω πράξεις παρέχουν από τη φύση τους τη δυνατότητα να επιτευχθούν οφέλη εκ της ορθολογικής οργανώσεως στο πλαίσιο μιας τέτοιας χρήσεως και, κατά συνέπεια, συνεπάγονται αύξηση των κερδών ή μείωση των εξόδων παραγωγής.
50  Κατόπιν τούτου, οι εν λόγω πράξεις δεν πρέπει να έχουν καμία ανεξάρτητη οικονομική σημασία, υπό την έννοια ότι το οικονομικό πλεονέκτημα που αντλείται από την εκτέλεσή τους δεν πρέπει να είναι αυτοτελές ή ανεξάρτητο από το οικονομικό πλεονέκτημα που αντλείται από τη νόμιμη χρήση του οικείου έργου και δεν πρέπει να επάγεται κανένα πρόσθετο οικονομικό πλεονέκτημα, πέραν του οικονομικού πλεονεκτήματος που αντλείται από την εν λόγω χρήση του προστατευομένου έργου (βλ., συναφώς, απόφαση Football Association Premier League κ.λπ., προπαρατεθείσα, σκέψη 175).
51  Τα οφέλη εκ της ορθολογικής οργανώσεως που συνεπάγεται η εκτέλεση προσωρινών πράξεων αναπαραγωγής, όπως οι επίμαχες στην υπόθεση της κύριας δίκης, δεν έχουν τέτοια ανεξάρτητη οικονομική σημασία, εφόσον τα οικονομικά πλεονεκτήματα που αντλούνται από την εκτέλεσή τους αποκομίζονται μόνο κατά τη χρήση του αναπαραχθέντος αντικειμένου, με αποτέλεσμα να μην είναι ούτε αυτοτελή ούτε ανεξάρτητα από τα αποτελέσματα που αντλούνται από τη χρήση του.
52  Αντιθέτως, ένα πλεονέκτημα αντλούμενο από προσωρινή πράξη αναπαραγωγής είναι αυτοτελές και ανεξάρτητο εάν το πρόσωπο που εκτελεί την εν λόγω πράξη μπορεί να αποκομίσει οφέλη από την οικονομική εκμετάλλευση αυτών καθαυτών των προσωρινών αναπαραγωγών.
53  Το ίδιο ισχύει και αν οι προσωρινές πράξεις αναπαραγωγής επιφέρουν οποιαδήποτε μεταβολή του αναπαραχθέντος αντικειμένου από την κατάσταση στην οποία βρισκόταν κατά την έναρξη εφαρμογής της οικείας τεχνολογικής μεθόδου, διότι οι εν λόγω πράξεις σκοπούν όχι στη διευκόλυνση της χρήσεώς του, αλλά στη χρήση ενός διαφορετικού αντικειμένου.
54  Ως εκ τούτου, στο πέμπτο και στο έκτο προδικαστικό ερώτημα πρέπει να δοθεί η απάντηση ότι το άρθρο 5, παράγραφος 1, της οδηγίας 2001/29 έχει την έννοια ότι οι προσωρινές πράξεις αναπαραγωγής που εκτελούνται στο πλαίσιο μεθόδου συλλογής δεδομένων, όπως οι επίμαχες στην υπόθεση της κύριας δίκης, πληρούν την προϋπόθεση ότι οι πράξεις αυτές δεν πρέπει να έχουν καμία ανεξάρτητη οικονομική σημασία, εφόσον, αφενός, η εκτέλεση των εν λόγω πράξεων δεν επιτρέπει την προσπόριση πρόσθετου πλεονεκτήματος, πέραν του αντλούμενου από τη νόμιμη χρήση του προστατευομένου έργου, και, αφετέρου, οι προσωρινές πράξεις αναπαραγωγής δεν επιφέρουν καμία μεταβολή του έργου αυτού.
Επί του εβδόμου ερωτήματος το οποίο αφορά την προϋπόθεση ότι οι πράξεις αναπαραγωγής δεν πρέπει να αντίκεινται στην κανονική εκμετάλλευση του έργου ούτε να θίγουν αδικαιολογήτως τα έννομα συμφέροντα του δικαιούχου
55  Με το έβδομο ερώτημά του, το αιτούν δικαστήριο ζητεί, κατ’ ουσία, να διευκρινισθεί αν το άρθρο 5, παράγραφος 5, της οδηγίας 2001/29 έχει την έννοια ότι οι προσωρινές πράξεις αναπαραγωγής που εκτελούνται στο πλαίσιο μεθόδου συλλογής δεδομένων, όπως οι επίμαχες στην υπόθεση της κύριας δίκης, πληρούν την προϋπόθεση ότι οι πράξεις αναπαραγωγής δεν μπορούν να αντίκεινται στην κανονική εκμετάλλευση του έργου ούτε να θίγουν αδικαιολογήτως τα έννομα συμφέροντα του δικαιούχου.
56  Συναφώς, αρκεί η διαπίστωση ότι, αν οι συγκεκριμένες πράξεις αναπαραγωγής πληρούν όλες τις προϋποθέσεις του άρθρου 5, παράγραφος 1, της οδηγίας 2001/29, όπως έχουν ερμηνευθεί από τη νομολογία του Δικαστηρίου, πρέπει να γίνει δεκτό ότι δεν αντίκεινται στην κανονική εκμετάλλευση του έργου ούτε θίγουν αδικαιολογήτως τα έννομα συμφέροντα του δικαιούχου (βλ. απόφαση Football Association Premier League κ.λπ., προπαρατεθείσα, σκέψη 181).
57  Ως εκ τούτου, στο έβδομο προδικαστικό ερώτημα πρέπει να δοθεί η απάντηση ότι το άρθρο 5, παράγραφος 5, της οδηγίας 2001/29 έχει την έννοια ότι, εφόσον πληρούνται όλες οι προϋποθέσεις του άρθρου 5, παράγραφος 1, της οδηγίας αυτής, οι προσωρινές πράξεις αναπαραγωγής που εκτελούνται στο πλαίσιο μεθόδου συλλογής δεδομένων, όπως οι επίμαχες στην υπόθεση της κύριας δίκης, πρέπει να γίνει δεκτό ότι πληρούν την προϋπόθεση ότι οι πράξεις αναπαραγωγής δεν μπορούν να αντίκεινται στην κανονική εκμετάλλευση του έργου ούτε να θίγουν αδικαιολογήτως τα έννομα συμφέροντα του δικαιούχου.
Επί των δικαστικών εξόδων
58  Δεδομένου ότι η παρούσα διαδικασία έχει ως προς τους διαδίκους της κύριας δίκης τον χαρακτήρα παρεμπίπτοντος που ανέκυψε ενώπιον του εθνικού δικαστηρίου, σ’ αυτό εναπόκειται να αποφανθεί επί των δικαστικών εξόδων. Τα έξοδα στα οποία υποβλήθηκαν όσοι υπέβαλαν παρατηρήσεις στο Δικαστήριο, πλην των ως άνω διαδίκων, δεν αποδίδονται.
Για τους λόγους αυτούς, το Δικαστήριο (τρίτο τμήμα) αποφαίνεται:
1)  Το άρθρο 5, παράγραφος 1, της οδηγίας 2001/29/ΕΚ του Ευρωπαϊκού Κοινοβουλίου και του Συμβουλίου, της 22ας Μαΐου 2001, για την εναρμόνιση ορισμένων πτυχών του δικαιώματος του δημιουργού και συγγενικών δικαιωμάτων στην κοινωνία της πληροφορίας έχει την έννοια ότι οι προσωρινές πράξεις αναπαραγωγής που εκτελούνται στο πλαίσιο μεθόδου «συλλογής δεδομένων», όπως οι επίμαχες στην υπόθεση της κύριας δίκης,
–    πληρούν την προϋπόθεση ότι οι πράξεις αυτές πρέπει να αποτελούν αναπόσπαστο και ουσιώδες τμήμα μιας τεχνολογικής μεθόδου, παρά το γεγονός ότι διενεργούνται στο αρχικό και στο τελικό στάδιο αυτής και προϋποθέτουν ανθρώπινη παρέμβαση·
–    πληρούν την προϋπόθεση ότι οι πράξεις αναπαραγωγής πρέπει να έχουν ως αποκλειστικό σκοπό να επιτρέπουν τη νόμιμη χρήση ενός έργου ή ενός προστατευομένου αντικειμένου·
–    πληρούν την προϋπόθεση ότι οι πράξεις αυτές δεν πρέπει να έχουν καμία ανεξάρτητη οικονομική σημασία, εφόσον, αφενός, η εκτέλεση των εν λόγω πράξεων δεν επιτρέπει την προσπόριση πρόσθετου πλεονεκτήματος, πέραν του αντλούμενου από τη νόμιμη χρήση του προστατευομένου έργου, και, αφετέρου, οι προσωρινές πράξεις αναπαραγωγής δεν επιφέρουν καμία μεταβολή του έργου.
2)  Το άρθρο 5, παράγραφος 5, της οδηγίας 2001/29 έχει την έννοια ότι, εφόσον πληρούνται όλες τις προϋποθέσεις του άρθρου 5, παράγραφος 1, της οδηγίας αυτής, οι προσωρινές πράξεις αναπαραγωγής που εκτελούνται στο πλαίσιο μεθόδου «συλλογής δεδομένων», όπως οι επίμαχες στην υπόθεση της κύριας δίκης, πρέπει να γίνει δεκτό ότι πληρούν την προϋπόθεση ότι οι πράξεις αναπαραγωγής δεν μπορούν να αντίκεινται στην κανονική εκμετάλλευση του έργου ούτε να θίγουν αδικαιολογήτως τα έννομα συμφέροντα του δικαιούχου.
(υπογραφές)
ΑΠΌΦΑΣΗ ΤΟΥ ΔΙΚΑΣΤΗΡΊΟΥ (τμήμα μείζονος συνθέσεως)
της 24ης Ιανουαρίου 2012 ( *1 )
Κοινωνική πολιτική — Οδηγία 2003/88/ΕΚ — Άρθρο 7 — Δικαίωμα ετήσιας αδείας μετ’ αποδοχών — Προϋπόθεση θεμελιώσεως του δικαιώματος επιβληθείσα με εθνική ρύθμιση — Απουσία εργαζομένου — Διάρκεια της αδείας αναλόγως του είδους της απουσίας — Εθνική ρύθμιση αντίθετη προς την οδηγία 2003/88 — Αποστολή των εθνικών δικαστηρίων»
Στην υπόθεση C-282/10,
με αντικείμενο αίτηση εκδόσεως προδικαστικής αποφάσεως δυνάμει του άρθρου 267 ΣΛΕΕ, που υπέβαλε το Cour de cassation (Γαλλία) με απόφαση της 2ας Ιουνίου 2010, η οποία περιήλθε στο Δικαστήριο στις 7 Ιουνίου 2010, στο πλαίσιο της δίκης
Maribel Dominguez
κατά
Centre informatique du Centre Ouest Atlantique,
Préfet de la région Centre,
ΤΟ ΔΙΚΑΣΤΗΡΙΟ (τμήμα μείζονος συνθέσεως),
συγκείμενο από τους Β. Σκουρή, Πρόεδρο, A. Tizzano, J. N. Cunha Rodrigues, K. Lenaerts, και U. Lõhmus, προέδρους τμήματος, A. Rosas, E. Levits (εισηγητή), A. Ó Caoimh, L. Bay Larsen, T. von Danwitz και A. Arabadjiev, δικαστές,
γενική εισαγγελέας: V. Trstenjak
γραμματέας: R. Şereş, υπάλληλος διοικήσεως,
έχοντας υπόψη την έγγραφη διαδικασία και κατόπιν της επ’ ακροατηρίου συζητήσεως της 17ης Μαΐου 2011,
λαμβάνοντας υπόψη τις παρατηρήσεις που υπέβαλαν:
η M. Dominguez, εκπροσωπούμενη από τις H. Masse-Dessen και V. Lokiec, avocats,
το Centre informatique du Centre Ouest Atlantique, εκπροσωπούμενο από τον D. Célice, avocat,
η Γαλλική Κυβέρνηση, εκπροσωπούμενη από τον G. de Bergues, και τις A. Czubinski και N. Rouam,
η Δανική Κυβέρνηση, εκπροσωπούμενη από τον S. Juul Jørgensen,
η Ολλανδική Κυβέρνηση, εκπροσωπούμενη από τις C. Wissels και M. Noort,
η Ευρωπαϊκή Επιτροπή, εκπροσωπούμενη από τους M. van Beek και M. Van Hoof,
αφού άκουσε τη γενική εισαγγελέα που ανέπτυξε τις προτάσεις της κατά τη συνεδρίαση της 8ης Σεπτεμβρίου 2011,
εκδίδει την ακόλουθη
Απόφαση
1
Η αίτηση εκδόσεως προδικαστικής αποφάσεως αφορά την ερμηνεία του άρθρου 7 της οδηγίας 2003/88/ΕΚ του Ευρωπαϊκού Κοινοβουλίου και του Συμβουλίου, της 4ης Νοεμβρίου 2003, σχετικά με ορισμένα στοιχεία της οργάνωσης του χρόνου εργασίας (ΕΕ L 299, σ. 9).
2
Η αίτηση αυτή υποβλήθηκε στο πλαίσιο ένδικης διαφοράς μεταξύ της M. Dominguez και του εργοδότη της, του Centre informatique du Centre Ouest Atlantique (στο εξής: CICOA), σχετικά με το αίτημα της M. Dominguez να τύχει ετήσιας αδείας μετ’ αποδοχών, την οποία δεν είχε λάβει κατά το χρονικό διάστημα μεταξύ Νοεμβρίου 2005 και Ιανουαρίου 2007 λόγω αναρρωτικής αδείας χορηγηθείσας κατόπιν ατυχήματος και, επικουρικώς, να της καταβληθεί αποζημίωση.
Το νομικό πλαίσιο
Η νομοθεσία της Ενώσεως
3
Το άρθρο 1 της οδηγίας 2003/88 ορίζει τα εξής:
Αντικείμενο και πεδίο εφαρμογής
1. Η παρούσα οδηγία καθορίζει τις στοιχειώδεις προδιαγραφές ασφάλειας και υγείας όσον αφορά την οργάνωση του χρόνου εργασίας.
2. Εφαρμόζεται:
α)
στις ελάχιστες περιόδους [...] ετήσιας αδείας [...]
»
4
Το άρθρο 7 της οδηγίας αυτής ορίζει τα εξής:
Ετήσια άδεια
1. Τα κράτη μέλη θεσπίζουν τα αναγκαία μέτρα ώστε να παρέχεται σε όλους τους εργαζομένους ετήσια άδεια μετ’ αποδοχών διάρκειας τουλάχιστον τεσσάρων εβδομάδων, σύμφωνα με τους όρους που προβλέπουν οι εθνικές νομοθεσίες και/ή πρακτικές για την απόκτηση του σχετικού δικαιώματος και τη χορήγηση της άδειας.
2. Η ελάχιστη περίοδος ετήσιας αδείας μετ’ αποδοχών μπορεί να αντικαθίσταται από χρηματική αποζημίωση μόνον σε περίπτωση τερματισμού της εργασιακής σχέσης.»
5
Το άρθρο 15 της οδηγίας αυτής προβλέπει τα εξής:
Ευνοϊκότερες διατάξεις
Η παρούσα οδηγία δεν εμποδίζει τα κράτη μέλη να εφαρμόζουν ή να θεσπίζουν ευνοϊκότερες νομοθετικές, κανονιστικές ή διοικητικές διατάξεις για την προστασία της ασφάλειας και της υγείας των εργαζομένων ή να ευνοούν ή να επιτρέπουν την εφαρμογή ευνοϊκότερων συλλογικών συμβάσεων ή συμφωνιών μεταξύ κοινωνικών εταίρων για την προστασία της ασφάλειας και της υγείας των εργαζομένων.»
6
Το άρθρο 17 της οδηγίας 2003/88 προβλέπει ότι τα κράτη μέλη μπορούν να παρεκκλίνουν από ορισμένες διατάξεις της οδηγίας αυτής. Δεν επιτρέπεται παρέκκλιση από το άρθρο 7 της εν λόγω οδηγίας.
Η εθνική νομοθεσία
7
Το άρθρο L. 223-2, πρώτο εδάφιο, του Code du travail [γαλλικού εργατικού κώδικα] προβλέπει ότι:
Εργαζόμενος ο οποίος, κατά τη διάρκεια του έτους αναφοράς, αποδεικνύει ότι έχει απασχοληθεί στον ίδιο εργοδότη επί ελάχιστο διάστημα ενός μηνός πραγματικής εργασίας δικαιούται άδεια, της οποίας η χρονική διάρκεια καθορίζεται σε δύο και μισή εργάσιμες ημέρες ανά μήνα εργασίας, ενώ η συνολική χρονική διάρκεια της αδείας δεν δύναται να υπερβαίνει τις τριάντα εργάσιμες ημέρες.»
8
Κατά το άρθρο L. 223-4 του γαλλικού εργατικού κώδικα:
Για τον υπολογισμό της χρονικής διάρκειας της αδείας, ένας μήνας πραγματικής εργασίας εξομοιώνεται με τέσσερις εβδομάδες εργασίας ή είκοσι τέσσερις ημέρες εργασίας. Οι περίοδοι αδείας μετ’ αποδοχών, οι ημέρες αντισταθμιστικής αναπαύσεως […] οι περίοδοι άδειας λοχείας […], οι ημέρες αντισταθμιστικής αναπαύσεως που χορηγούνται στο πλαίσιο μειώσεως του χρόνου εργασίας και οι περίοδοι μέγιστης συνεχόμενης διάρκειας ενός έτους κατά τις οποίες η εκτέλεση της συμβάσεως εργασίας αναστέλλεται λόγω εργατικού ατυχήματος ή επαγγελματικής νόσου θεωρούνται περίοδοι πραγματικής εργασίας […].»
9
Το άρθρο XIV, τέταρτο εδάφιο, του πρότυπου κανονισμού ο οποίος είναι προσαρτημένος στη συλλογική σύμβαση εργασίας του προσωπικού των οργανισμών κοινωνικής ασφαλίσεως προβλέπει τα εξής:
Δεν θεμελιώνεται δικαίωμα ετήσιας αδείας όσον αφορά έτος κατά το οποίο ο εργαζόμενος απουσίαζε λόγω ασθενείας ή μακροχρόνιας ασθενείας, η οποία είχε ως αποτέλεσμα τη διακοπή της εργασίας επί διάστημα ίσο ή μεγαλύτερο των δώδεκα διαδοχικών μηνών, […]· το εν λόγω δικαίωμα υφίσταται εκ νέου κατά την ημερομηνία αναλήψεως της εργασίας, η δε χρονική διάρκεια της αδείας υπολογίζεται ανάλογα με τον χρόνο πραγματικής εργασίας για τον οποίο δεν έχει χορηγηθεί ακόμη ετήσια άδεια.»
Η διαφορά της κύριας δίκης και τα προδικαστικά ερωτήματα
10
Στην περίπτωση της M. Dominguez, η οποία εργάζεται από το 1987 στο CICOA, έχει εφαρμογή η εθνική συλλογική σύμβαση εργασίας του προσωπικού των οργανισμών κοινωνικής ασφαλίσεως. Κατόπιν ατυχήματος κατά τη μετάβαση από την κατοικία της στον τόπο εργασίας, της χορηγήθηκε αναρρωτική άδεια για το χρονικό διάστημα από 3 Νοεμβρίου 2005 έως 7 Ιανουαρίου 2007.
11
Η M. Dominguez προσέφυγε στο εργατοδικείο και εν συνεχεία στο cour d’appel de Limoges προκειμένου να της χορηγηθεί, για το χρονικό διάστημα αυτό, άδεια μετ’ αποδοχών διάρκειας 22,5 ημερών και, επικουρικώς, να της καταβληθεί αποζημίωση.
12
Δεδομένου ότι τα εν λόγω δικαστήρια απέρριψαν τα αιτήματα της εργαζομένης, η M. Dominguez άσκησε αναίρεση. Υποστηρίζει ότι το ατύχημα κατά τη μετάβαση στον τόπο εργασίας αποτελεί εργατικό ατύχημα και εμπίπτει στο ίδιο νομικό καθεστώς με αυτό. Επομένως, κατ’ εφαρμογήν του άρθρου L. 223-4 του γαλλικού εργατικού κώδικα, το χρονικό διάστημα διακοπής της συμβάσεώς της εργασίας κατόπιν του ατυχήματος κατά τη μετάβαση στον τόπο εργασίας πρέπει να θεωρηθεί χρόνος πραγματικής εργασίας όσον αφορά τον υπολογισμό της αδείας της μετ’ αποδοχών.
13
Λαμβάνοντας υπόψη τη νομολογία του Δικαστηρίου σχετικά με το άρθρο 7 της οδηγίας 2003/88, το Cour de cassation διατύπωσε επιφυλάξεις σχετικά με το αν οι εφαρμοστέες εν προκειμένω εθνικές διατάξεις είναι συμβατές με το άρθρο αυτό.
14
Υπό τις συνθήκες αυτές, το Cour de cassation αποφάσισε να αναστείλει την ενώπιόν του διαδικασία και να υποβάλει στο Δικαστήριο τα ακόλουθα προδικαστικά ερωτήματα:
1)
Έχει το άρθρο 7, παράγραφος 1, της οδηγίας 2003/88 [...] την έννοια ότι απαγορεύει εθνικές διατάξεις ή πρακτικές οι οποίες εξαρτούν το δικαίωμα ετήσιας αδείας μετ’ αποδοχών από τη συμπλήρωση ελάχιστου χρόνου πραγματικής εργασίας δέκα ημερών (ή ενός μηνός) κατά την περίοδο αναφοράς;
2)
Σε περίπτωση καταφατικής απαντήσεως, επιβάλλει το άρθρο 7 της οδηγίας 2003/88 [...], το οποίο δημιουργεί ιδιαίτερη υποχρέωση για τον εργοδότη, καθόσον αναγνωρίζει δικαίωμα αδείας μετ’ αποδοχών υπέρ του εργαζομένου που απουσιάζει για λόγους υγείας επί διάστημα ίσο ή μεγαλύτερο του έτους, στο επιληφθέν διαφοράς μεταξύ ιδιωτών εθνικό δικαστήριο την υποχρέωση να μην εφαρμόσει αντίθετη εθνική διάταξη η οποία εξαρτά στην περίπτωση αυτή τη θεμελίωση δικαιώματος ετήσιας αδείας μετ’ αποδοχών από τη συμπλήρωση ελάχιστου χρόνου πραγματικής εργασίας δέκα ημερών κατά τη διάρκεια του έτους αναφοράς;
3)
Καθόσον το άρθρο 7 της οδηγίας 2003/88 [...] δεν διακρίνει μεταξύ των εργαζομένων αναλόγως του αν η απουσία τους από την εργασία κατά την περίοδο αναφοράς οφείλεται σε εργατικό ατύχημα, σε επαγγελματική ασθένεια, σε ατύχημα κατά τη μετάβαση από την κατοικία στον τόπο εργασίας ή, αντιστρόφως, σε μη επαγγελματική ασθένεια, δικαιούνται οι εργαζόμενοι, βάσει της εν λόγω διατάξεως, άδεια μετ’ αποδοχών της αυτής διάρκειας, ανεξαρτήτως της αιτίας στην οποία οφείλεται η απουσία τους για λόγους υγείας, ή η εν λόγω διάταξη πρέπει να ερμηνευθεί υπό την έννοια ότι δεν αποκλείει τη δυνατότητα διαφοροποιήσεως της χρονικής διάρκειας της αδείας μετ’ αποδοχών, με κριτήριο την αιτία της απουσίας του εργαζομένου, εφόσον η εθνική νομοθεσία προβλέπει, υπό ορισμένες προϋποθέσεις, ετήσια άδεια μετ’ αποδοχών διάρκειας μεγαλύτερης της ελάχιστης των τεσσάρων εβδομάδων που προβλέπει η οδηγία [2003/88];»
Επί του πρώτου ερωτήματος
15
Με το πρώτο ερώτημά του, το αιτούν δικαστήριο ερωτά κατ’ ουσίαν αν το άρθρο 7, παράγραφος 1, της οδηγίας 2003/88 έχει την έννοια ότι απαγορεύει εθνικές διατάξεις ή πρακτικές βάσει των οποίων προβλέπεται ότι το δικαίωμα ετήσιας αδείας μετ’ αποδοχών προϋποθέτει πραγματική εργασία ελάχιστης χρονικής διάρκειας δέκα ημερών ή ενός μηνός κατά την περίοδο αναφοράς.
16
Υπενθυμίζεται συναφώς ότι, κατά πάγια νομολογία, το δικαίωμα κάθε εργαζομένου για ετήσια άδεια μετ’ αποδοχών πρέπει να θεωρείται ως ιδιαίτερης σημασίας αρχή του κοινωνικού δικαίου της Ενώσεως, από την οποία δεν χωρεί παρέκκλιση και η οποία πρέπει να εφαρμόζεται από τις αρμόδιες εθνικές αρχές μόνον εντός των ορίων που καθορίζει ρητώς η οδηγία 93/104/ΕΚ του Συμβουλίου, της 23ης Νοεμβρίου 1993, σχετικά με ορισμένα στοιχεία της οργάνωσης του χρόνου εργασίας (ΕΕ L 307, σ. 18), την οποία κωδικοποίησε η οδηγία 2003/88 (βλ. αποφάσεις της 26ης Ιουνίου 2001, C-173/99, BECTU, Συλλογή 2001, σ. I-4881, σκέψη 43, της 20ής Ιανουαρίου 2009, C-350/06 και C-520/06, Schultz-Hoff κ.λπ., Συλλογή 2009, σ. I-179, σκέψη 22, και της 22ας Νοεμβρίου 2011, C-214/10, KHS, που δεν έχει δημοσιευθεί ακόμη στη Συλλογή, σκέψη 23).
17
Ως εκ τούτου, η οδηγία 93/104 έχει την έννοια ότι απαγορεύει στα κράτη μέλη να περιορίζουν μονομερώς το παρεχόμενο σε όλους τους εργαζομένους δικαίωμα ετήσιας αδείας μετ’ αποδοχών, θέτοντας προϋπόθεση για την κτήση του εν λόγω δικαιώματος η οποία έχει ως αποτέλεσμα τον αποκλεισμό ορισμένων εργαζομένων από το δικαίωμα αυτό (προπαρατεθείσα απόφαση BECTU, σκέψη 52).
18
Βεβαίως, τα κράτη μέλη έχουν τη δυνατότητα να καθορίζουν, στο εσωτερικό τους δίκαιο, τους όρους ασκήσεως και εφαρμογής του δικαιώματος ετήσιας αδείας μετ’ αποδοχών, πλην όμως δεν μπορούν να εξαρτούν από οποιονδήποτε όρο τη θεμελίωση του δικαιώματος αυτού (βλ. προπαρατεθείσα απόφαση Schultz-Hoff κ.λπ., σκέψη 46).
19
Επομένως, οι αναγκαίοι όροι εκτελέσεως και εφαρμογής για την υλοποίηση των όσων επιτάσσει η οδηγία 93/104, η οποία κωδικοποιήθηκε με την οδηγία 2003/88, είναι δυνατό να περιλαμβάνουν ορισμένες αποκλίσεις ως προς τις προϋποθέσεις ασκήσεως του δικαιώματος ετήσιας αδείας μετ’ αποδοχών, πλην όμως η οδηγία αυτή δεν επιτρέπει στα κράτη μέλη να αποκλείουν την ίδια τη ύπαρξη του δικαιώματος, το οποίο παρέχεται ρητώς σε όλους τους εργαζομένους (προπαρατεθείσες αποφάσεις BECTU, σκέψη 55, και Schultz-Hoff κ.λπ., σκέψη 47).
20
Επιπλέον, δεδομένου ότι η οδηγία 2003/88 δεν διακρίνει μεταξύ εργαζομένων που απουσιάζουν από την εργασία, κατά την περίοδο αναφοράς, λόγω αναρρωτικής αδείας και αυτών που όντως εργάσθηκαν κατά την εν λόγω περίοδο (βλ. προπαρατεθείσα απόφαση Schultz-Hoff κ.λπ., σκέψη 40), όσον αφορά τους εργαζομένους που ευρίσκονται σε αναρρωτική άδεια η οποία έχει χορηγηθεί δεόντως, ένα κράτος μέλος δεν μπορεί να εξαρτήσει το παρεχόμενο, βάσει της οδηγίας αυτής, σε όλους τους εργαζομένους δικαίωμα ετήσιας αδείας μετ’ αποδοχών από την υποχρέωση παροχής πραγματικής εργασίας κατά την περίοδο αναφοράς που έχει καθορίσει το εν λόγω κράτος (προπαρατεθείσα απόφαση Schultz-Hoff κ.λπ., σκέψη 41).
21
Από τα ανωτέρω συνάγεται ότι το άρθρο 7, παράγραφος 1, της οδηγίας 2003/88 έχει την έννοια ότι απαγορεύει εθνικές διατάξεις ή πρακτικές βάσει των οποίων προβλέπεται ότι το δικαίωμα ετήσιας αδείας μετ’ αποδοχών προϋποθέτει πραγματική εργασία ελάχιστης χρονικής διάρκειας δέκα ημερών ή ενός μηνός κατά την περίοδο αναφοράς.
Επί του δευτέρου ερωτήματος
22
Με το δεύτερο ερώτημά του, το αιτούν δικαστήριο ερωτά, κατ’ ουσίαν, αν το άρθρο 7 της οδηγίας 2003/88 έχει την έννοια ότι, στο πλαίσιο διαφοράς μεταξύ ιδιωτών, δεν πρέπει να τύχει εφαρμογής εθνική διάταξη προβλέπουσα ότι το δικαίωμα ετήσιας αδείας μετ’ αποδοχών προϋποθέτει ελάχιστο χρονικό διάστημα πραγματικής εργασίας κατά την περίοδο αναφοράς το οποίο αντιβαίνει στο εν λόγω άρθρο 7.
23
Καταρχάς, πρέπει να επισημανθεί ότι το ζήτημα αν εθνική διάταξη δεν πρέπει να τύχει εφαρμογής καθόσον αντιβαίνει στο δίκαιο της Ενώσεως εγείρεται μόνο σε περίπτωση κατά την οποία δεν είναι δυνατή καμία σύμφωνη προς το δίκαιο της Ενώσεως ερμηνεία της διατάξεως αυτής.
24
Συναφώς, από πάγια νομολογία προκύπτει ότι, κατά την εφαρμογή του εσωτερικού δικαίου, τα εθνικά δικαστήρια οφείλουν να το ερμηνεύουν κατά το μέτρο του δυνατού με γνώμονα το γράμμα και τον σκοπό της επίμαχης οδηγίας, προκειμένου να επιτυγχάνεται το αποτέλεσμα που επιδιώκεται με την οδηγία αυτή και, κατά συνέπεια, να συμμορφώνονται προς το άρθρο 288, τρίτο εδάφιο, ΣΛΕΕ. Η υποχρέωση αυτή σύμφωνης προς το δίκαιο της Ενώσεως ερμηνείας του εθνικού δικαίου είναι πράγματι συμφυής προς το σύστημα της ΣΛΕΕ, καθόσον παρέχει στα εθνικά δικαστήρια τη δυνατότητα να διασφαλίζουν, στο πλαίσιο της δικαιοδοσίας τους, την πλήρη αποτελεσματικότητα του δικαίου της Ενώσεως οσάκις αποφαίνονται επί των διαφορών των οποίων έχουν επιληφθεί (βλ., μεταξύ άλλων, αποφάσεις της 5ης Οκτωβρίου 2004, C-397/01 έως C-403/01, Pfeiffer κ.λπ., Συλλογή 2004, σ. I-8835, σκέψη 114, της 23ης Απριλίου 2009, C-378/07 έως C-380/07, Αγγελιδάκη κ.λπ., Συλλογή 2009, σ. I-3071, σκέψεις 197 και 198, και της 19ης Ιανουαρίου 2010, C-555/07, Kücükdeveci, Συλλογή 2010, σ. I-365, σκέψη 48).
25
Βεβαίως, η υποχρέωση αυτή σύμφωνης ερμηνείας του εθνικού δικαίου υπόκειται σε ορισμένους περιορισμούς. Κατ’ αυτόν τον τρόπο, η υποχρέωση του εθνικού δικαστηρίου να λαμβάνει υπόψη το περιεχόμενο οδηγίας κατά την ερμηνεία και εφαρμογή των σχετικών διατάξεων του εσωτερικού δικαίου οριοθετείται από τις γενικές αρχές του δικαίου και δεν μπορεί να χρησιμεύσει ως βάση για να θεμελιώσει ερμηνεία του εθνικού δικαίου contra legem (βλ. απόφαση της 15ης Απριλίου 2008, C-268/06, Impact, Συλλογή 2008, σ. I-2483, σκέψη 100, και προπαρατεθείσα απόφαση Αγγελιδάκη κ.λπ., σκέψη 199).
26
Το αιτούν δικαστήριο εκτιμά ότι στην υπόθεση της κύριας δίκης υπόκειται σε έναν τέτοιο περιορισμό. Κατά το αιτούν δικαστήριο, το άρθρο L. 223-2, πρώτο εδάφιο, του γαλλικού εργατικού κώδικα, το οποίο προβλέπει ότι το δικαίωμα ετήσιας αδείας μετ’ αποδοχών προϋποθέτει πραγματική εργασία ελάχιστης χρονικής διάρκειας ενός μηνός κατά την περίοδο αναφοράς, δεν επιδέχεται ερμηνεία σύμφωνη με το άρθρο 7 της οδηγίας 2003/88.
27
Πρέπει να υπομνησθεί συναφώς ότι η αρχή της σύμφωνης ερμηνείας επιβάλλει επίσης στα εθνικά δικαστήρια να πράττουν ό,τι είναι δυνατό εντός των ορίων της δικαιοδοσίας τους, λαμβάνοντας υπόψη το σύνολο του εσωτερικού δικαίου και εφαρμόζοντας τις αναγνωρισμένες από το δίκαιο αυτό μεθόδους ερμηνείας, προκειμένου να διασφαλίζουν την πλήρη αποτελεσματικότητα της οικείας οδηγίας και να καταλήγουν σε λύση σύμφωνη προς τον σκοπό που επιδιώκει η οδηγία αυτή (βλ. απόφαση της 4ης Ιουλίου 2006, C-212/04, Αδενέλερ κ.λπ., Συλλογή 2006, σ. I-6057, σκέψη 111, και προπαρατεθείσα απόφαση Αγγελιδάκη κ.λπ., σκέψη 200).
28
Στην υπόθεση, όμως, της κύριας δίκης, το άρθρο L. 223-4 του γαλλικού εργατικού κώδικα, βάσει του οποίου γίνεται δεκτό ότι για ορισμένες περιόδους απουσίας από την εργασία ο εργαζόμενος απαλλάσσεται από την υποχρέωση πραγματικής εργασίας κατά την περίοδο αναφοράς, αποτελεί αναπόσπαστο μέρος του εσωτερικού δικαίου που πρέπει να λάβουν υπόψη τα εθνικά δικαστήρια.
29
Συγκεκριμένα, εάν το άρθρο L. 223-4 του γαλλικού εργατικού κώδικα ερμηνευόταν από το εθνικό δικαστήριο υπό την έννοια ότι περίοδος απουσίας από την εργασία λόγω ατυχήματος κατά τη μετάβαση στον τόπο εργασίας πρέπει να εξομοιωθεί με περίοδο απουσίας από την εργασία λόγω εργατικού ατυχήματος, προκειμένου να διασφαλισθεί η πλήρης αποτελεσματικότητα του άρθρου 7 της οδηγίας 2003/88, το δικαστήριο αυτό δεν θα υπέκειτο στον προμνημονευθέντα στη σκέψη 26 της παρούσας αποφάσεως περιορισμό της σύμφωνης ερμηνείας του άρθρου L. 223-2 του γαλλικού εργατικού κώδικα.
30
Πρέπει να διευκρινισθεί συναφώς ότι το άρθρο 7 της οδηγίας 2003/88 δεν προβαίνει σε καμία διάκριση μεταξύ εργαζομένων που απουσίαζαν από την εργασία κατά την περίοδο αναφοράς λόγω αναρρωτικής αδείας και αυτών που εργάσθηκαν πραγματικά κατά το χρονικό διάστημα αυτό (βλ. σκέψη 20 της παρούσας αποφάσεως). Ως εκ τούτου, κράτος μέλος δεν μπορεί να εξαρτά το δικαίωμα ετήσιας αδείας μετ’ αποδοχών εργαζομένου που απουσίαζε από την εργασία του κατά την περίοδο αναφοράς για λόγους υγείας από την υποχρέωση πραγματικής εργασίας κατά το ίδιο αυτό χρονικό διάστημα. Επομένως, κατά το άρθρο 7 της οδηγίας 2003/88, δεν επιτρέπεται να θιγεί το δικαίωμα ετήσιας αδείας μετ’ αποδοχών, διαρκείας τουλάχιστον τεσσάρων εβδομάδων, οποιουδήποτε εργαζομένου βρίσκεται σε αναρρωτική άδεια κατά την εν λόγω περίοδο αναφοράς, είτε λόγω ατυχήματος που συνέβη στον χώρο εργασίας ή αλλού είτε λόγω ασθενείας οποιουδήποτε είδους και οποιασδήποτε αιτίας
31
Από τα ανωτέρω συνάγεται ότι στο αιτούν δικαστήριο απόκειται να διακριβώσει, λαμβάνοντας υπόψη το σύνολο του εσωτερικού δικαίου, ιδίως δε το άρθρο L. 223-4 του γαλλικού εργατικού κώδικα, και εφαρμόζοντας τις αναγνωρισμένες από το δίκαιο αυτό μεθόδους ερμηνείας, προκειμένου να διασφαλίσει την πλήρη αποτελεσματικότητα της οδηγίας 2003/88 και να προκρίνει λύση σύμφωνη με τον σκοπό που επιδιώκει η οδηγία αυτή, αν είναι δυνατή ερμηνεία του δικαίου αυτού βάσει της οποίας η απουσία του εργαζομένου λόγω ατυχήματος κατά τη μετάβαση στον τόπο εργασίας μπορεί να εξομοιωθεί με κάποια από τις περιπτώσεις που μνημονεύει το εν λόγω άρθρο του εργατικού κώδικα.
32
Σε περίπτωση κατά την οποία δεν είναι εφικτή μια τέτοια ερμηνεία, πρέπει να εξετασθεί αν το άρθρο 7, παράγραφος 1, της οδηγίας 2003/88 έχει άμεσο αποτέλεσμα και αν, ενδεχομένως, η M. Dominguez μπορεί να το επικαλεσθεί κατά των αναιρεσιβαλλομένων της κύριας δίκης, ιδίως δε κατά του εργοδότη της, δηλαδή του CICOA, λαμβανομένης υπόψη της νομικής μορφής τους.
33
Συναφώς, από πάγια νομολογία προκύπτει ότι, σε κάθε περίπτωση κατά την οποία οι διατάξεις οδηγίας είναι, από απόψεως του περιεχομένου τους, απαλλαγμένες αιρέσεων και αρκούντως ακριβείς, οι ιδιώτες μπορούν να τις επικαλούνται έναντι του κράτους μέλους ενώπιον των εθνικών δικαστηρίων, είτε σε περίπτωση κατά την οποία το κράτος μέλος αυτό παρέλειψε να τις μεταφέρει εμπροθέσμως στην εσωτερική έννομη τάξη είτε σε περίπτωση κατά την οποία τις μετέφερε στην εσωτερική έννομη τάξη πλημμελώς (βλ., μεταξύ άλλων, προπαρατεθείσα απόφαση Pfeiffer κ.λπ., σκέψη 103 και εκεί παρατιθέμενη νομολογία).
34
Πάντως, το άρθρο 7 της οδηγίας 2003/88 πληροί τα κριτήρια αυτά, δεδομένου ότι, με σαφείς όρους, επιβάλλει στα κράτη μέλη συγκεκριμένη υποχρέωση αποτελέσματος που δεν υπόκειται σε καμία αίρεση όσον αφορά την εφαρμογή του κανόνα τον οποίο θέτει και ο οποίος συνίσταται στην παροχή σε όλους τους εργαζομένους δικαιώματος ετήσιας αδείας μετ’ αποδοχών, διάρκειας τουλάχιστον τεσσάρων εβδομάδων.
35
Μολονότι το άρθρο 7 της οδηγίας 2003/88 παρέχει στα κράτη μέλη ορισμένο περιθώριο εκτιμήσεως όσον αφορά τις προϋποθέσεις θεμελιώσεως και παροχής του δικαιώματος ετήσιας αδείας μετ’ αποδοχών που προβλέπει η διάταξη αυτή, το γεγονός αυτό αναιρεί τον επακριβή και άνευ αιρέσεων χαρακτήρα της υποχρεώσεως που θέτει το εν λόγω άρθρο. Πρέπει να επισημανθεί συναφώς ότι το άρθρο 7 της οδηγίας 2003/88 δεν καταλέγεται στις διατάξεις της οδηγίας αυτής από τις οποίες επιτρέπεται παρέκκλιση βάσει του άρθρου της 17. Επομένως, είναι εφικτός ο καθορισμός της ελάχιστης προστασίας που πρέπει, εν πάση περιπτώσει, να εφαρμόζουν τα κράτη μέλη βάσει του προμνημονευθέντος άρθρου 7 (βλ., κατ’ αναλογία, προπαρατεθείσα απόφαση Pfeiffer κ.λπ., σκέψη 105).
36
Δεδομένου ότι το άρθρο 7, παράγραφος 1, της οδηγίας 2003/88 πληροί τις προϋποθέσεις για να έχει άμεσο αποτέλεσμα, διαπιστώνεται επίσης ότι το CICOA, δηλαδή ο ένας εκ των δύο αναιρεσιβαλλομένων στην υπόθεση της κύριας δίκης και εργοδότης της Μ. Dominguez, είναι φορέας κοινωνικής ασφαλίσεως.
37
Κατά πάγια νομολογία, βεβαίως, μια οδηγία δεν μπορεί αφεαυτής να δημιουργεί υποχρεώσεις τις οποίες θα υπέχει ιδιώτης και, επομένως, δεν χωρεί κατ’ αυτού επίκλησή της (βλ., μεταξύ άλλων, αποφάσεις της 14ης Ιουλίου 1994, C-91/92, Faccini Dori, Συλλογή 1994, σ. I-3325, σκέψη 20, και της 7ης Μαρτίου 1996, C-192/94, El Corte Inglés, Συλλογή 1996, σ. I-1281, σκέψη 15, προπαρατεθείσα απόφαση Pfeiffer κ.λπ., σκέψη 108, και προπαρατεθείσα απόφαση Kücükdeveci, σκέψη 46).
38
Πρέπει εντούτοις να υπομνησθεί ότι, σε περίπτωση κατά την οποία οι ιδιώτες δύνανται να επικαλεσθούν οδηγία όχι κατά ιδιώτη, αλλά κράτους, μπορούν να το πράξουν ανεξαρτήτως της ιδιότητας του εργοδότη ή της δημόσιας αρχής υπό την οποία ενεργεί το κράτος αυτό. Συγκεκριμένα, σε αμφότερες τις περιπτώσεις πρέπει να αποτραπεί το ενδεχόμενο να μπορεί το κράτος να αντλήσει όφελος από τη μη συμμόρφωσή του προς το δίκαιο της Ενώσεως (βλ., μεταξύ άλλων, αποφάσεις της 26ης Φεβρουαρίου 1986, 152/84, Marshall, Συλλογή 1986, σ. 723, σκέψη 49, της 12ης Ιουλίου 1990, C-188/89, Foster κ.λπ., Συλλογή 1990, σ. I-3313, σκέψη 17, και της 14ης Σεπτεμβρίου 2000, C-343/98, Collino και Chiappero, Συλλογή 2000, σ. I-6659, σκέψη 22).
39
Επομένως, μεταξύ των φορέων κατά των οποίων χωρεί επίκληση των διατάξεων οδηγίας δυνάμενων να έχουν άμεσο αποτέλεσμα καταλέγεται και φορέας στον οποίο, ανεξαρτήτως της νομικής μορφής του, έχει ανατεθεί, δυνάμει πράξεως της δημοσίας αρχής, η παροχή υπηρεσίας δημοσίου συμφέροντος, υπό την εποπτεία της αρχής αυτής, και ο οποίος έχει, προς τούτο, εξαιρετικές εξουσίες σε σχέση με τους εφαρμοστέους στις σχέσεις μεταξύ ιδιωτών κανόνες (βλ., μεταξύ άλλων, προπαρατεθείσες αποφάσεις Foster κ.λπ., σκέψη 20, και Collino και Chiappero, σκέψη 23, καθώς και απόφαση της 19ης Απριλίου 2007, C-356/05, Farrell, Συλλογή 2007, σ. I-3067, σκέψη 40).
40
Συνεπώς, στο εθνικό δικαστήριο απόκειται να διακριβώσει αν χωρεί επίκληση του άρθρου 7, παράγραφος 1, της οδηγίας 2003/88 κατά του CICOA.
41
Σε περίπτωση καταφατικής απαντήσεως, το άρθρο 7 της οδηγίας 2003/88, δεδομένου ότι πληροί τις απαιτούμενες προϋποθέσεις για να έχει άμεσο αποτέλεσμα, θα είχε ως συνέπεια ότι το εθνικό δικαστήριο θα έπρεπε να μην εφαρμόσει οποιαδήποτε αντίθετη προς το άρθρο αυτό εθνική διάταξη.
42
Σε περίπτωση αρνητικής απαντήσεως, πρέπει να υπομνησθεί ότι ακόμη και μια σαφής, συγκεκριμένη και μη υποκείμενη σε αίρεση διάταξη οδηγίας, η οποία σκοπεί στην παροχή δικαιωμάτων ή στην επιβολή υποχρεώσεων στους ιδιώτες, δεν μπορεί να τύχει εφαρμογής, αυτή καθαυτήν, στο πλαίσιο αμιγώς ιδιωτικής διαφοράς (βλ. προπαρατεθείσα απόφαση Pfeiffer κ.λπ., σκέψη 109).
43
Σε τέτοια περίπτωση, ο διάδικος που θίγεται από το γεγονός ότι το εθνικό δίκαιο δεν είναι σύμφωνο με το δίκαιο της Ενώσεως μπορεί, πάντως, να επικαλεσθεί τη νομολογία που διατυπώθηκε με την απόφαση της 19ης Νοεμβρίου 1991, C-6/90 και C-9/90, Francovich κ.λπ. (Συλλογή 1991, σ. I-5357), προκειμένου, ενδεχομένως, να αποκατασταθεί η ζημία που υπέστη.
44
Συνεπώς, στο δεύτερο ερώτημα πρέπει να δοθεί η απάντηση ότι
Στο αιτούν δικαστήριο απόκειται να διακριβώσει, λαμβάνοντας υπόψη το σύνολο του εσωτερικού δικαίου, ιδίως δε το άρθρο L. 223-4 του γαλλικού εργατικού κώδικα, και εφαρμόζοντας τις αναγνωρισμένες από το δίκαιο αυτό μεθόδους ερμηνείας, προκειμένου να διασφαλίσει την πλήρη αποτελεσματικότητα του άρθρου 7 της οδηγίας 2003/88 και να προκρίνει λύση σύμφωνη με τον σκοπό που επιδιώκει η οδηγία αυτή, εάν είναι δυνατή ερμηνεία του δικαίου αυτού βάσει της οποίας η απουσία του εργαζομένου λόγω ατυχήματος κατά τη μετάβαση στον τόπο εργασίας μπορεί να εξομοιωθεί με κάποια από τις περιπτώσεις που μνημονεύει το εν λόγω άρθρο του εργατικού κώδικα.
Σε περίπτωση κατά την οποία δεν είναι εφικτή μια τέτοια ερμηνεία, στο αιτούν δικαστήριο απόκειται να εξετάσει αν, λαμβανομένης υπόψη της νομικής μορφής των αναιρεσιβαλλομένων της κύριας δίκης, χωρεί κατ’ αυτών επίκληση του άμεσου αποτελέσματος του άρθρου 7, παράγραφος 1, της οδηγίας 2003/88.
Σε περίπτωση αδυναμίας του εθνικού δικαστηρίου να επιτύχει το αποτέλεσμα που επιδιώκεται με το άρθρο 7 της οδηγίας 2003/88, ο διάδικος που θίγεται από το γεγονός ότι το εθνικό δίκαιο δεν είναι σύμφωνο με το δίκαιο της Ενώσεως μπορεί, πάντως, να επικαλεσθεί την προπαρατεθείσα απόφαση Francovich κ.λπ., προκειμένου, ενδεχομένως, να αποκατασταθεί η ζημία που υπέστη.
Επί του τρίτου ερωτήματος
45
Με το τρίτο ερώτημά του, το αιτούν δικαστήριο ερωτά, κατ’ ουσίαν, αν το άρθρο 7 της οδηγίας 2003/88 έχει την έννοια ότι απαγορεύει εθνική διάταξη η οποία προβλέπει, αναλόγως της αιτίας της απουσίας ευρισκόμενου σε αναρρωτική άδεια εργαζομένου, ετήσια άδεια μετ’ αποδοχών διάρκειας μεγαλύτερης από ή ίσης με την ελάχιστη των τεσσάρων εβδομάδων που διασφαλίζει η οδηγία αυτή.
46
Συναφώς, πρέπει να υπομνησθεί ότι, όπως διαπιστώθηκε στη σκέψη 30 της παρούσας αποφάσεως, το άρθρο 7 της οδηγίας 2003/88 δεν προβαίνει σε καμία διάκριση αναλόγως της αιτίας της απουσίας του εργαζομένου ο οποίος ευρίσκεται σε δεόντως χορηγηθείσα αναρρωτική άδεια, οπότε κάθε εργαζόμενος, στον οποίο χορηγήθηκε αναρρωτική άδεια είτε λόγω ατυχήματος που συνέβη στον χώρο εργασίας ή αλλού είτε λόγω ασθενείας οποιουδήποτε είδους και οποιασδήποτε αιτίας, δικαιούται ετήσια άδεια μετ’ αποδοχών, διαρκείας τουλάχιστον τεσσάρων εβδομάδων.
47
Πάντως, όπως επισημαίνει τόσο η γενική εισαγγελέας στο σημείο 178 των προτάσεών της όσο και η Ευρωπαϊκή Επιτροπή στις γραπτές παρατηρήσεις της η παρατεθείσα στην προηγούμενη σκέψη διαπίστωση δεν συνεπάγεται και ότι η οδηγία 2003/88 απαγορεύει εθνικές διατάξεις που προβλέπουν δικαίωμα ετήσιας αδείας μετ’ αποδοχών, διαρκείας μεγαλύτερης των τεσσάρων εβδομάδων, το οποίο παρέχεται υπό τις προϋποθέσεις κτήσεως και χορηγήσεως που καθορίζει το εν λόγω εθνικό δίκαιο.
48
Πράγματι, από το γράμμα των άρθρων 1, παράγραφοι 1 και 2, στοιχείο αʹ, 7, παράγραφος 1, και 15 της οδηγίας 2003/88, προκύπτει σαφώς ότι η οδηγία αυτή σκοπεί αποκλειστικώς στον καθορισμό των στοιχειωδών προδιαγραφών ασφάλειας και υγιεινής όσον αφορά την οργάνωση του χρόνου εργασίας, χωρίς να θίγει τη δυνατότητα των κρατών μελών να εφαρμόζουν εθνικές διατάξεις οι οποίες είναι ευνοϊκότερες όσον αφορά την προστασία των εργαζομένων.
49
Επομένως, τα κράτη μέλη δύνανται να προβλέπουν ότι το παρεχόμενο βάσει του εθνικού δικαίου δικαίωμα ετήσιας αδείας μετ’ αποδοχών διαφοροποιείται αναλόγως της αιτίας της απουσίας του εργαζομένου για λόγους υγείας, υπό τον όρο ότι η χρονική διάρκειά του είναι μεγαλύτερη ή ίση της ελάχιστης των τεσσάρων εβδομάδων την οποία προβλέπει το άρθρο 7 της εν λόγω οδηγίας.
50
Από τα ανωτέρω συνάγεται ότι το άρθρο 7, παράγραφος 1, της οδηγίας 2003/88 έχει την έννοια ότι δεν απαγορεύει εθνική διάταξη προβλέπουσα, αναλόγως της αιτίας της απουσίας του εργαζομένου ο οποίος ευρίσκεται σε αναρρωτική άδεια, χρονική διάρκεια της ετήσιας αδείας μετ’ αποδοχών μεγαλύτερη ή ίση της ελάχιστης των τεσσάρων εβδομάδων την οποία διασφαλίζει η οδηγία αυτή.
Επί των δικαστικών εξόδων
51
Δεδομένου ότι η παρούσα διαδικασία έχει ως προς τους διαδίκους της κύριας δίκης τον χαρακτήρα παρεμπίπτοντος που ανέκυψε ενώπιον του εθνικού δικαστηρίου, σ’ αυτό εναπόκειται να αποφανθεί επί των δικαστικών εξόδων. Τα έξοδα στα οποία υποβλήθηκαν όσοι υπέβαλαν παρατηρήσεις στο Δικαστήριο, πλην των ως άνω διαδίκων, δεν αποδίδονται.
Για τους λόγους αυτούς, το Δικαστήριο (τμήμα μείζονος συνθέσεως) αποφαίνεται:
1)
Το άρθρο 7, παράγραφος 1, της οδηγίας 2003/88/ΕΚ του Ευρωπαϊκού Κοινοβουλίου και του Συμβουλίου, της 4ης Νοεμβρίου 2003, σχετικά με ορισμένα στοιχεία της οργάνωσης του χρόνου εργασίας, έχει την έννοια ότι απαγορεύει εθνικές διατάξεις ή πρακτικές βάσει των οποίων προβλέπεται ότι το δικαίωμα ετήσιας αδείας μετ’ αποδοχών προϋποθέτει πραγματική εργασία ελάχιστης χρονικής διάρκειας δέκα ημερών ή ενός μηνός κατά την περίοδο αναφοράς.
2)
Στο εθνικό δικαστήριο απόκειται να διακριβώσει, λαμβάνοντας υπόψη το σύνολο του εσωτερικού δικαίου, ιδίως δε το άρθρο L. 223-4 του γαλλικού εργατικού κώδικα, και εφαρμόζοντας τις αναγνωρισμένες από το δίκαιο αυτό μεθόδους ερμηνείας, προκειμένου να διασφαλίσει την πλήρη αποτελεσματικότητα του άρθρου 7 της οδηγίας 2003/88 και να προκρίνει λύση σύμφωνη με τον σκοπό που επιδιώκει η οδηγία αυτή, εάν είναι δυνατή ερμηνεία του δικαίου αυτού βάσει της οποίας η απουσία του εργαζομένου λόγω ατυχήματος κατά τη μετάβαση στον τόπο εργασίας μπορεί να εξομοιωθεί με κάποια από τις περιπτώσεις που μνημονεύει το εν λόγω άρθρο του εργατικού κώδικα.
Σε περίπτωση κατά την οποία δεν είναι εφικτή μια τέτοια ερμηνεία, στο εθνικό δικαστήριο απόκειται να εξετάσει αν, λαμβανομένης υπόψη της νομικής μορφής των αναιρεσιβαλλομένων της κύριας δίκης, χωρεί κατ’ αυτών επίκληση του άμεσου αποτελέσματος του άρθρου 7, παράγραφος 1, της οδηγίας 2003/88.
Σε περίπτωση αδυναμίας του εθνικού δικαστηρίου να επιτύχει το αποτέλεσμα που επιδιώκεται με το άρθρο 7 της οδηγίας 2003/88, ο διάδικος που θίγεται από το γεγονός ότι το εθνικό δίκαιο δεν είναι σύμφωνο με το δίκαιο της Ενώσεως μπορεί, πάντως, να επικαλεσθεί την απόφαση της 19ης Νοεμβρίου 1991, C-6/90 και C-9/90, Francovich κ.λπ., προκειμένου, ενδεχομένως, να αποκατασταθεί η ζημία που υπέστη.
3)
Το άρθρο 7, παράγραφος 1, της οδηγίας 2003/88 έχει την έννοια ότι δεν απαγορεύει εθνική διάταξη προβλέπουσα, αναλόγως της αιτίας της απουσίας του εργαζομένου ο οποίος βρίσκεται σε αναρρωτική άδεια, χρονική διάρκεια της ετήσιας αδείας μετ’ αποδοχών μεγαλύτερη ή ίση της ελάχιστης των τεσσάρων εβδομάδων την οποία διασφαλίζει η οδηγία αυτή.
(υπογραφές)
ΑΠΟΦΑΣΗ ΤΟΥ ΔΙΚΑΣΤΗΡΙΟΥ (πρώτο τμήμα)
της 2ας Φεβρουαρίου 2012 ( *1 )
Σύμβαση σχετικά με το καταστατικό των ευρωπαϊκών σχολείων — Ερμηνεία και εφαρμογή των άρθρων 12, παράγραφος 4, στοιχείο αʹ, και 25, παράγραφος 1 — Δικαίωμα προσβάσεως των αποσπασμένων εκπαιδευτικών στην ίδια εξέλιξη της σταδιοδρομίας και στην ίδια μισθολογική εξέλιξη όπως οι ομόλογοί τους σε εθνικό επίπεδο — Αποκλεισμός ορισμένων αποσπασμένων στα ευρωπαϊκά σχολεία από το Ηνωμένο Βασίλειο εκπαιδευτικών από την πρόσβαση σε ευνοϊκότερες μισθολογικές κλίμακες και σε άλλες επιπλέον αποδοχές χορηγούμενες στους ομολόγους τους σε εθνικό επίπεδο — Δεν συνάδει με τα άρθρα 12, παράγραφος 4, στοιχείο αʹ, και 25, παράγραφος 1»
Στην υπόθεση C-545/09,
με αντικείμενο προσφυγή δυνάμει του άρθρου 26 της συμβάσεως σχετικά με το καταστατικό των ευρωπαϊκών σχολείων που ασκήθηκε στις 22 Δεκεμβρίου 2009,
Ευρωπαϊκή Επιτροπή, εκπροσωπούμενη από τους J. Currall και B. Eggers, με τόπο επιδόσεων στο Λουξεμβούργο,
προσφεύγουσα,
κατά
Ηνωμένου Βασιλείου της Μεγάλης Βρετανίας και της Βόρειας Ιρλανδίας, εκπροσωπούμενου από την H. Walker, καθώς και από τον J. Coppel, barrister,
καθού,
ΤΟ ΔΙΚΑΣΤΗΡΙΟ (πρώτο τμήμα),
συγκείμενο από τους A. Tizzano, πρόεδρο τμήματος, A. Borg Barthet, M. Ilešič (εισηγητή), J.-J. Kasel και M. Berger, δικαστές,
γενικός εισαγγελέας: P. Mengozzi
γραμματέας: K. Sztranc-Sławiczek, υπάλληλος διοικήσεως,
έχοντας υπόψη την έγγραφη διαδικασία και κατόπιν της επ’ ακροατηρίου συζητήσεως της 4ης Μαΐου 2011,
αφού άκουσε τον γενικό εισαγγελέα που ανέπτυξε τις προτάσεις του κατά τη συνεδρίαση της 7ης Ιουλίου 2011,
εκδίδει την ακόλουθη
Απόφαση
1
Με την προσφυγή της, η Ευρωπαϊκή Επιτροπή ζητεί από το Δικαστήριο να διαπιστώσει ότι το άρθρο 12, σημείο 4, στοιχείο αʹ, της συμβάσεως σχετικά με το καταστατικό των ευρωπαϊκών σχολείων της 21ης Ιουνίου 1994 (ΕΕ L 212, σ. 3, στο εξής: σύμβαση) πρέπει να ερμηνεύεται και να εφαρμόζεται έτσι ώστε να διασφαλίζεται ότι οι αποσπασμένοι από τα κράτη μέλη εκπαιδευτικοί θα έχουν, κατά τη διάρκεια της αποσπάσεώς τους, τις ίδιες δυνατότητες βαθμολογικής και μισθολογικής προαγωγής με εκείνες των εκπαιδευτικών οι οποίοι εργάζονται εντός του κράτους μέλους αυτού και ότι ο αποκλεισμός ορισμένων αποσπασμένων από το Ηνωμένο Βασίλειο της Μεγάλης Βρετανίας και της Βόρειας Ιρλανδίας εκπαιδευτικών, κατά τη διάρκεια της αποσπάσεώς τους, από τις ευνοϊκότερες μισθολογικές κλίμακες (μεταξύ άλλων τις λεγόμενες «threshold pay», «excellent teacher system» ή «advanced skills teachers») και από άλλες επιπλέον αποδοχές (όπως είναι τα «teaching and learning responsibility payments»), καθώς και από την εξέλιξη στην υφιστάμενη μισθολογική κλίμακα που ισχύει για τους εκπαιδευτικούς που εργάζονται σε επιδοτούμενα σχολεία στην Αγγλία και στην Ουαλία, είναι αντίθετος προς τα άρθρα 12, παράγραφος 4, στοιχείο αʹ, και 25, παράγραφος 1, της συμβάσεως.
Το νομικό πλαίσιο
Η σύμβαση και ο κανονισμός υπηρεσιακής καταστάσεως του αποσπασμένου προσωπικού
2
Τα ευρωπαϊκά σχολεία ιδρύθηκαν με βάση δύο πράξεις, ήτοι, αφενός, το καταστατικό του ευρωπαϊκού σχολείου, που υπογράφηκε στο Λουξεμβούργο στις 12 Απριλίου 1957 (Recueil des traités des Nations unies, τόμος 443, σ. 129), και, αφετέρου, το πρωτόκολλο για την ίδρυση ευρωπαϊκών σχολείων που εκδόθηκε βάσει του καταστατικού του ευρωπαϊκού σχολείου και το οποίο υπογράφηκε στο Λουξεμβούργο στις 13 Απριλίου 1962 (Recueil des traités des Nations unies, τόμος 752, σ. 267).
3
Οι πράξεις αυτές αντικαταστάθηκαν από τη σύμβαση, η οποία τέθηκε σε ισχύ την 1η Οκτωβρίου 2002 και είναι η εφαρμοστέα επί του παρόντος πράξη. Σε αντίθεση με τις αρχικές πράξεις, στις οποίες μόνον τα κράτη μέλη ήταν συμβαλλόμενα μέρη, στη σύμβαση συμβαλλόμενο μέρος είναι και οι Ευρωπαϊκές Κοινότητες οι οποίες εξουσιοδοτήθηκαν προς τούτο με την απόφαση 94/557/ΕΚ, Ευρατόμ του Συμβουλίου, της 17ης Ιουνίου 1994, που εξουσιοδοτεί την Ευρωπαϊκή Κοινότητα και την Ευρωπαϊκή Κοινότητα Ατομικής Ενέργειας να υπογράψουν και να συνάψουν τη σύμβαση σχετικά με το καταστατικό των ευρωπαϊκών σχολείων (ΕΕ L 212, σ. 1).
4
Στην τρίτη αιτιολογική σκέψη της συμβάσεως επισημαίνεται:
[εκτιμώντας] ότι το σύστημα των ευρωπαϊκών σχολείων αποτελεί “sui generis” σύστημα· ότι με το σύστημα αυτό πραγματοποιείται μια μορφή συνεργασίας μεταξύ των κρατών μελών και μεταξύ των κρατών μελών και των Ευρωπαϊκών Κοινοτήτων, ενώ ταυτόχρονα τα κράτη μέλη έχουν την πλήρη ευθύνη για το περιεχόμενο της διδασκαλίας και την οργάνωση του εκπαιδευτικού τους συστήματος, καθώς και για την πολιτιστική και γλωσσική τους διαφοροποίηση».
5
Το άρθρο 3, παράγραφος 2, της συμβάσεως αυτής προβλέπει:
Η διδασκαλία γίνεται από εκπαιδευτικούς αποσπασμένους ή τοποθετημένους από τα κράτη μέλη σύμφωνα με τις αποφάσεις που λαμβάνει το ανώτατο συμβούλιο με τη διαδικασία που προβλέπεται στο άρθρο 12, παράγραφος 4.»
6
Το άρθρο 12, παράγραφος 4, στοιχείο αʹ, της εν λόγω συμβάσεως, το οποίο περιλαμβάνεται στον δεύτερο τίτλο, ο οποίος τιτλοφορείται «Όργανα των σχολείων», ορίζει:
Σε διοικητικά θέματα, το ανώτατο συμβούλιο:
4.
α)
προσδιορίζει κάθε χρόνο, μετά από πρόταση των συμβουλίων επιθεωρητών, τις ανάγκες σε εκπαιδευτικό προσωπικό, δημιουργώντας και καταργώντας θέσεις απασχόλησης. Μεριμνά για τη δίκαιη κατανομή των θέσεων μεταξύ των κρατών μελών. Ρυθμίζει από κοινού με τις κυβερνήσεις τα θέματα που αφορούν τον διορισμό ή την απόσπαση των καθηγητών, των δασκάλων και των εκπαιδευτικών συμβούλων του σχολείου, οι οποίοι διατηρούν τα δικαιώματα προαγωγής και συνταξιοδότησης που κατοχυρώνονται από το εθνικό καθεστώς τους.»
7
Το άρθρο 25 της ιδίας συμβάσεως έχει ως εξής:
Ο προϋπολογισμός των σχολείων χρηματοδοτείται από:
1)
τις συνεισφορές των κρατών μελών μέσω της συνεχούς καταβολής των μισθών για τους αποσπασμένους ή τοποθετημένους καθηγητές και, ενδεχομένως, με τη μορφή χρηματοδοτικής συμμετοχής που αποφασίζεται, με ομοφωνία, από το ανώτατο συμβούλιο,
2)
τη συνεισφορά των Ευρωπαϊκών Κοινοτήτων, η οποία αποσκοπεί στην κάλυψη της διαφοράς μεταξύ του συνολικού ποσού δαπανών των σχολείων και του συνόλου των λοιπών εσόδων,
3)
τις συνεισφορές των μη κοινοτικών οργανισμών με τους οποίους το ανώτατο συμβούλιο έχει συνάψει συμφωνία,
4)
τα ίδια έσοδα των σχολείων και ιδίως τα δίδακτρα τα οποία βαρύνουν τους γονείς των μαθητών σύμφωνα με απόφαση του ανωτάτου συμβουλίου,
5)
τα διάφορα έσοδα.
Ο τρόπος διάθεσης της κοινοτικής συνεισφοράς των Ευρωπαϊκών Κοινοτήτων αποτελεί αντικείμενο ειδικής συμφωνίας μεταξύ του ανωτάτου συμβουλίου και της Επιτροπής.»
8
Κατά το άρθρο 26 της συμβάσεως, το «Δικαστήριο των Ευρωπαϊκών Κοινοτήτων είναι το μόνο όργανο αρμόδιο να αποφαίνεται για όσες διαφορές μεταξύ των συμβαλλομένων μερών, όσον αφορά την ερμηνεία και την εφαρμογή της παρούσας σύμβασης, δεν καθίσταται δυνατόν να επιλυθούν στα πλαίσια του ανωτάτου συμβουλίου».
9
Δυνάμει του άρθρου 12, παράγραφος 1, της εν λόγω συμβάσεως, το ανώτατο συμβούλιο έχει εκδώσει κανονισμό υπηρεσιακής καταστάσεως του αποσπασμένου προσωπικού των Ευρωπαϊκών Σχολείων (στο εξής: κανονισμός υπηρεσιακής καταστάσεως του αποσπασμένου προσωπικού), ο οποίος περιέχει μεταξύ άλλων διατάξεις σχετικές με τις αποδοχές και τους όρους εργασίας των εκπαιδευτικών των ευρωπαϊκών σχολείων.
10
Κατά το άρθρο 10, παράγραφος 1, του κανονισμού υπηρεσιακής καταστάσεως του αποσπασμένου προσωπικού, οι αποσπασμένοι εκπαιδευτικοί πρέπει να κατέχουν τους τίτλους και να πληρούν τις αναγκαίες προϋποθέσεις για να ασκήσουν ισοδύναμα καθήκοντα στις χώρες καταγωγής τους. Το κεφάλαιο III του κανονισμού αυτού, το οποίο τιτλοφορείται «Αξιολόγηση», περιλαμβάνει το άρθρο 30 του οποίου το πρώτο εδάφιο ορίζει ότι «[η] ικανότητα, η αποτελεσματικότητα και η συμπεριφορά στην υπηρεσία αποτελούν για κάθε μέλος του διδακτικού και εποπτικού προσωπικού καθώς και για τους Αναπληρωτές Διευθυντές αντικείμενο έκθεσης αξιολόγησης η οποία καταρτίζεται τόσο από τον Διευθυντή όσο και από τον εθνικό Επιθεωρητή σύμφωνα με τη διαδικασία που ορίζεται στον κανονισμό εφαρμογής. Σε περίπτωση ασυμφωνίας, υπερισχύει η έκθεση του εθνικού Επιθεωρητή».
11
Κατά το άρθρο 49 του εν λόγω κανονισμού υπηρεσιακής καταστάσεως, οι αποσπασμένοι εκπαιδευτικοί λαμβάνουν, αφενός, τις εθνικές αποδοχές τους τις οποίες τους καταβάλλουν οι αρμόδιες εθνικές αρχές, και, αφετέρου, τη διαφορά μεταξύ των αποδοχών που ο κανονισμός αυτός προβλέπει και των εθνικών αποδοχών, μετά από αφαίρεση των υποχρεωτικών κρατήσεων κοινωνικής ασφαλίσεως, η οποία καταβάλλεται από τα ευρωπαϊκά σχολεία (στο εξής: ευρωπαϊκό συμπλήρωμα).
12
Κατά το άρθρο 72, παράγραφος 1, του κανονισμού υπηρεσιακής καταστάσεως του αποσπασμένου προσωπικού, το μέλος του προσωπικού που αφυπηρετεί δικαιούται, κατά την αναχώρησή του και υπό την προϋπόθεση ότι αυτή δεν είναι συνέπεια πειθαρχικού μέτρου, επίδομα αποχωρήσεως ανάλογο προς τον συμπληρωθέντα χρόνο υπηρεσίας μέχρι του ανωτάτου ορίου των εννέα ετών. Η ως άνω αποζημίωση υπολογίζεται, κατά την παράγραφο 2 του εν λόγω άρθρου, με βάση τη διαφορά μεταξύ των τελευταίων βασικών ευρωπαϊκών αποδοχών ενός και ημίσεος μηνός, πολλαπλασιαζομένων με έναν διορθωτικό συντελεστή που καθορίζεται για την οικεία χώρα καταγωγής, και των τελευταίων βασικών εθνικών αποδοχών ενός και ημίσεος μηνός ανά έτος υπηρεσίας.
13
Αντιθέτως, ο κανονισμός υπηρεσιακής καταστάσεως δεν προβλέπει συνταξιοδοτικό σύστημα για τους αποσπασμένους εκπαιδευτικούς, οι οποίοι εξακολουθούν να καταβάλλουν εισφορές στα εθνικά συστήματα κατά τη διάρκεια της αποσπάσεώς τους.
Το καθεστώς των εκπαιδευτικών στην Αγγλία και την Ουαλία
14
Στο Ηνωμένο Βασίλειο, η εκπαίδευση υπάγεται στην αρμοδιότητα αποκεντρωμένων αρχών τριών διαφορετικών περιφερειών, ήτοι της Αγγλίας και της Ουαλίας, που αποτελούν από κοινού μία μόνη περιφέρεια, της Βόρειας Ιρλανδίας και της Σκωτίας. Οι όροι εργασίας σε καθεμία από τις περιφέρειες αυτές είναι διαφορετικοί.
15
Όσον αφορά την περιφέρεια που αποτελείται από την Αγγλία και την Ουαλία, η οποία είναι η μοναδική περιφέρεια περί της οποίας γίνεται λόγος στην παρούσα διαφορά, η πλειοψηφία των εκπαιδευτικών εργάζεται σε επιδοτούμενα σχολεία («maintained schools»). Οι αποδοχές και οι όροι εργασίας των εκπαιδευτικών αυτών καθορίζονται με απόφαση του αρμοδίου υπουργού, ήτοι με την πράξη περί των αποδοχών και των όρων εργασίας των εκπαιδευτικών των σχολείων («School Teachers Pay and Conditions Document», στο εξής: STPCD), η οποία ισχύει υποχρεωτικώς για τις συμβάσεις εργασίας που συνάπτονται από τα επιδοτούμενα σχολεία.
16
Ορισμένοι εκπαιδευτικοί δεν εργάζονται σε επιδοτούμενο σχολείο, αλλά σε άλλου είδους σχολεία, όπως είναι για παράδειγμα τα δημόσια ανεξάρτητα και πολυκλαδικά σχολεία που χρηματοδοτούνται από χορηγούς (τα λεγόμενα «academies»), τα ιδιωτικά σχολεία, το ευρωπαϊκό σχολείο του Culham ή τα σχολεία που διευθύνονται από ξένες κυβερνήσεις. Για τα σχολεία αυτά, οι ρυθμίσεις και οι όροι εργασίας που προβλέπει η STPCD δεν έχουν αναγκαστική ισχύ.
17
Η STPCD, όπως είχε το 2009, προβλέπει τα μισθολογικά κλιμάκια των αποδοχών, περιλαμβανομένων των ακόλουθων κύριων στοιχείων.
18
Για τους εκπαιδευτικούς προβλέπεται μια βασική μισθολογική κλίμακα με έξι κλιμάκια. Το κύριο κριτήριο εξελίξεως στα κλιμάκια αυτά είναι η αρχαιότητα, η οποία μετράται με συμπληρωμένα έτη υπηρεσίας. Έτσι, εκτός εξαιρετικών περιπτώσεων μη ικανοποιητικών αποτελεσμάτων, η εξέλιξη στην κλίμακα αυτή είναι αυτόματη.
19
Το 2000, χορηγήθηκε γενική αύξηση αποδοχών 3 % στην Αγγλία και την Ουαλία. Ταυτοχρόνως προβλέφθηκε αύξηση αποδοχών 7 % βάσει νέου συστήματος καλούμενου «threshold pay», για την υπαγωγή στο οποίο οι εκπαιδευτικοί έπρεπε να πληρούν ορισμένες προϋποθέσεις.
20
Κατ’ εφαρμογήν του συστήματος αυτού, οι εκπαιδευτικοί στην Αγγλία και την Ουαλία, μόλις φθάσουν στο τελευταίο κλιμάκιο της βασικής μισθολογικής κλίμακας, μπορούν να υποβάλουν υποψηφιότητα για να υπερβούν το όριο και να ανέλθουν στην ανώτερη μισθολογική κλίμακα («post-threshold pay scale»). Οι εκπαιδευτικοί που επιθυμούν να υποβάλουν τέτοια υποψηφιότητα πρέπει να πληρούν ορισμένα κριτήρια επαγγελματικής ικανότητας, να αποδεικνύουν τα προσόντα τους και να ζητήσουν αξιολόγηση των ικανοτήτων τους, η οποία πραγματοποιείται από τους προϊσταμένους των σχολικών μονάδων. Τα κριτήρια επαγγελματικής ικανότητας που πρέπει να ικανοποιούνται προβλέπονται στο έγγραφο «Επαγγελματικοί κανόνες για τους εκπαιδευτικούς» («Professional Standards for Teachers»). Όταν ο εκπαιδευτικός ανέλθει στην ανώτερη κλίμακα («post-threshold teacher») οι προαγωγές σε αυτήν δεν είναι αυτόματες αλλά εξαρτώνται από τα αποτελέσματα των ετησίων συνεντεύξεων αξιολογήσεως.
21
Η STPCD προβλέπει, ακόμη, για τα επιδοτούμενα σχολεία τη δυνατότητα δημιουργίας θέσεων εργασίας για «εξαίρετους εκπαιδευτικούς» («excellent teachers») και για «εκπαιδευτικούς με ειδικά προσόντα» («advanced skills teacher»), στις οποίες έχει εφαρμογή διαφορετική μισθολογική κλίμακα, καθώς και θέσεις εργασίας που παρέχουν δικαίωμα σε «επίδομα εκπαιδευτικών ευθυνών» («teaching and learning responsibility payments»). Ο εκπαιδευτικός δεν μπορεί να κατέχει περισσότερες της μιας τέτοιων θέσεων εργασίας ταυτοχρόνως.
22
Οι εκπαιδευτικοί που επιθυμούν την υπαγωγή τους στο «excellent teacher scheme» πρέπει να βρίσκονται από διετίας τουλάχιστον στο τελευταίο από τα τρία κλιμάκια της «post-threshold pay scale» και να αποδεικνύουν ότι έχουν ειδικά επαγγελματικά προσόντα, βάσει των «Professional Standards for Teachers». Εντούτοις, δεν μπορούν να ζητήσουν σχετική αξιολόγηση, η οποία πραγματοποιείται από εξωτερικούς αξιολογητές, παρά μόνο προς πλήρωση κενής θέσεως «excellent teacher» στο δικό τους σχολείο. Επιπλέον των συνήθων εκπαιδευτικών καθηκόντων τους, από τους «excellent teachers» ζητείται να συνδράμουν τους λοιπούς καθηγητές στη βελτίωση της αποτελεσματικότητας και της ποιότητας της διδασκαλίας τους.
23
Για να μπορούν να έχουν πρόσβαση σε θέσεις εργασίας «advanced skills teacher», οι υποψήφιοι δεν απαιτείται να έχουν ήδη ανέλθει στο «post-threshold pay scale», πρέπει εντούτοις να πληρούν τους «post-threshold teacher standards» και ειδικότερα τα κριτήρια επαγγελματικής ικανότητας που αφορούν ειδικά τους «advanced skills teachers», όπως ορίζονται στους «Professional Standards for Teachers». Οι σχετικές αξιολογήσεις διενεργούνται από εξωτερικούς αξιολογητές. Αυτές οι θέσεις εργασίας συνεπάγονται πρόσθετα καθήκοντα, τα οποία ασκούνται προς όφελος εκπαιδευτικών άλλων σχολείων.
24
Τέλος, κάθε εκπαιδευτικός ο οποίος ασκεί συνήθη καθήκοντα διδασκαλίας μπορεί να τύχει «teaching and learning responsibility payments», χωρίς να απαιτείται αυτός ο εκπαιδευτικός να έχει υπερβεί το «post-threshold pay scale». Τα επιδόματα αυτά χορηγούνται στους εκπαιδευτικούς που αναλαμβάνουν «πρόσθετη διαρκή ευθύνη στο πλαίσιο της δομής του προσωπικού» του σχολείου. Σκοπός τους είναι να ανταμείψουν την παρεχόμενη εκτός της αίθουσας διδασκαλίας αρωγή προς τους μαθητές ή τις πρωτοβουλίες του όσον αφορά τον προσδιορισμό της διδακτέας ύλης ή την κατάρτιση του προγράμματος.
Το καθεστώς των εκπαιδευτικών που τοποθετούνται ή αποσπώνται στα ευρωπαϊκά σχολεία από την Αγγλία ή την Ουαλία
25
Οι θέσεις εργασίας στα ευρωπαϊκά σχολεία που αντιστοιχούν στο Ηνωμένο Βασίλειο είναι ανοικτές σε όλους τους εκπαιδευτικούς που έχουν επαρκή προσόντα, ανεξαρτήτως του αν, κατά την τοποθέτηση ή απόσπασή τους, εργάζονται σε σχολείο επιδοτούμενο, ιδιωτικό ή εκτός της εθνικής επικράτειας, ή ακόμη δεν εργάζονται σε εκπαιδευτικό ίδρυμα.
26
Οι εκπαιδευτικοί που τοποθετούνται στα ευρωπαϊκά σχολεία δεν διατηρούν τη συμβατική σχέση με τον προηγούμενο εργοδότη τους, αλλά συνάπτουν, στο πλαίσιο της τοποθετήσεως αυτής, νέα σύμβαση εργασίας με το «Department for Children, Schools and Families» (Υπουργείο παιδικής ηλικίας, εκπαιδευτικών ιδρυμάτων και οικογένειας, στο εξής: Υπουργείο Παιδείας).
27
Η σύμβαση εργασίας αυτή ορίζει, όσον αφορά τους Άγγλους και Ουαλούς εκπαιδευτικούς, ότι η STPCD δεν έχει εφαρμογή στους εκπαιδευτικούς των ευρωπαϊκών σχολείων. Εντούτοις, διευκρινίζεται ότι οι εθνικοί μισθοί που καταβάλλονται μηνιαίως στους αποσπασμένους εκπαιδευτικούς καθορίζονται σύμφωνα με τη βασική μισθολογική κλίμακα που προβλέπει η STPCD και ότι θα καταβάλλονται σε αυτούς οι ετήσιες μισθολογικές αυξήσεις που αποφασίζονται κατόπιν διαπραγματεύσεων σε εθνικό επίπεδο, οι οποίες έχουν εφαρμογή δυνάμει της STPCD. Ορίζεται ότι δεν θα καταβάλλεται καμία άλλη συμπληρωματική παροχή επιπλέον του εθνικού μισθού και ότι ο αποσπασμένος στα ευρωπαϊκά σχολεία εκπαιδευτικός, κατά τη διάρκεια της τοποθετήσεώς του στα σχολεία αυτά, δεν μπορεί να ζητήσει να προαχθεί σε ανώτερη μισθολογική κλίμακα, να λάβει συμπληρωματικά επιδόματα ή να υπαχθεί σε ειδικό καθεστώς προβλεπόμενο από τη STPCD. Τέλος, η σύμβαση εργασίας αυτή προβλέπει ότι η υπηρεσία σε ευρωπαϊκό σχολείο παρέχει δικαίωμα συντάξεως βάσει του συνταξιοδοτικού συστήματος των εκπαιδευτικών στην Αγγλία και την Ουαλία και ότι οι εισφορές στο σύστημα αυτό θα καθορίζονται αποκλειστικώς βάσει του εθνικού μισθού.
Οι προ της ασκήσεως της προσφυγής διαβουλεύσεις
28
Λόγω της υποβολής μεγάλου αριθμού καταγγελιών από ενδιαφερόμενους εκπαιδευτικούς και κατόπιν ερωτήσεων στο Κοινοβούλιο, η Επιτροπή προέβη επανειλημμένα, από το 2000, σε διαβήματα προς τους διαδοχικούς Υπουργούς Παιδείας του Ηνωμένου Βασιλείου, επικαλούμενη το ασυμβίβαστο προς τη σύμβαση της αποφάσεως να μην έχουν οι Βρετανοί εκπαιδευτικοί που είναι αποσπασμένοι στα ευρωπαϊκά σχολεία πρόσβαση στη νέα μισθολογική κλίμακα. Μετά από μια πρώτη ανταλλαγή εγγράφων κατά τη διάρκεια των ετών 2000 και 2001, καθώς και μια δεύτερη το 2007, δεν κατέστη δυνατό να επιλυθεί η διαφορά. Η Επιτροπή ζήτησε τότε να εξεταστεί το ζήτημα κατά τις συνεδριάσεις του ανωτάτου συμβουλίου από τις 20 μέχρι τις 22 Οκτωβρίου 2008. Στις 20 Νοεμβρίου 2008 πραγματοποιήθηκε τηλεδιάσκεψη μεταξύ εκπροσώπων της Επιτροπής και του Υπουργείου Παιδείας, η οποία ωστόσο δεν κατέληξε σε διακανονισμό της διαφοράς. Στις 13 Ιανουαρίου 2009 η Επιτροπή υπέβαλε στο ανώτατο συμβούλιο ένα τελευταίο αίτημα προκειμένου να διευθετηθεί η κατάσταση, δηλώνοντας παράλληλα ότι αν δεν υπάρξει κανένα αποτέλεσμα, θα ήταν υποχρεωμένη να προσφύγει ενώπιον του Δικαστηρίου.
29
Το ζήτημα της ερμηνείας των άρθρων 12, παράγραφος 4, στοιχείο αʹ, και 25, παράγραφος 1, της συμβάσεως εξετάστηκε κατά τη διάρκεια των συνεδριάσεων του ανωτάτου συμβουλίου της 20ής και της 21ης Ιανουαρίου 2009. Κατόπιν των συνεδριάσεων αυτών, το εν λόγω συμβούλιο κατέληξε στο συμπέρασμα ότι «δεν μπόρεσε να επιλύσει τη διαφορά και σημείωσε την πρόθεση της Επιτροπής να ασκήσει προσφυγή ενώπιον του Δικαστηρίου κατά του Ηνωμένου Βασιλείου για την ερμηνεία και την εφαρμογή διατάξεων δυνάμει του άρθρου 26 της συμβάσεως, σε συνδυασμό με τα άρθρα 10 και 39 της Συνθήκης».
30
Υπό τις περιστάσεις αυτές η Επιτροπή άσκησε την υπό κρίση προσφυγή.
Επί της προσφυγής
31
Με την προσφυγή της, η Επιτροπή ζητεί από το Δικαστήριο να αποφανθεί, δυνάμει του άρθρου 26 της συμβάσεως, αφενός, επί της ερμηνείας του άρθρου 12, παράγραφος 4, στοιχείο αʹ, τελευταία περίοδος, της συμβάσεως και, αφετέρου, επί του εάν το Ηνωμένο Βασίλειο, όσον αφορά ειδικώς τους αποσπασμένους εκπαιδευτικούς στα ευρωπαϊκά σχολεία από την Αγγλία και την Ουαλία, εφαρμόζει ορθώς τη διάταξη αυτή και αν, κατά συνέπεια, τηρεί τις υποχρεώσεις που απορρέουν από αυτή καθώς και από το άρθρο 25, παράγραφος 1, της ίδιας συμβάσεως.
Επί της ερμηνείας του άρθρου 12, παράγραφος 4, στοιχείο αʹ, τελευταία περίοδος της συμβάσεως
Επιχειρήματα των διαδίκων
32
Η Επιτροπή εκτιμά ότι η τελευταία περίοδος του άρθρου 12, παράγραφος 4, στοιχείο αʹ, της συμβάσεως επιβάλλει στα κράτη μέλη να διασφαλίζουν στους αποσπασμένους εκπαιδευτικούς τη διατήρηση των δικαιωμάτων προαγωγής και συνταξιοδοτήσεως που κατοχυρώνονται από το εθνικό καθεστώς τους. Ως εκ τούτου η σύμβαση παρέχει συναφώς ένα δικαίωμα στους αποσπασμένους εκπαιδευτικούς.
33
Η ερμηνεία αυτή επιβεβαιώνεται από τη σαφή και ανεπιφύλακτη διατύπωση της διατάξεως αυτής καθώς και από το πλαίσιο και τον σκοπό της ο οποίος είναι να διασφαλίσει ότι δεν θα περιέρχονται οι εκπαιδευτικοί σε δυσμενή θέση εξαιτίας της αποσπάσεώς τους.
34
Επιπροσθέτως, η Επιτροπή υποστηρίζει ότι ο όρος «προαγωγή» χρήζει αυτοτελούς ερμηνείας και σκοπό έχει να καλύπτει τα διάφορα εθνικά συστήματα αποδοχών που ισχύουν για τους εκπαιδευτικούς σε περίπτωση αποσπάσεως. Εξάλλου, το ευρύ περιεχόμενο του όρου αυτού επιβεβαιώνεται από την εξέταση της αποδόσεώς του σε άλλες γλώσσες.
35
Αντιθέτως, το Ηνωμένο Βασίλειο εκτιμά ότι το άρθρο 12, παράγραφος 4, στοιχείο αʹ, της συμβάσεως απευθύνεται αποκλειστικά στο ανώτατο συμβούλιο και, συνεπώς, δεν επιβάλλει καμία υποχρέωση στα κράτη μέλη.
36
Η ερμηνεία αυτή επιβεβαιώνεται, αφενός, από το γράμμα της διατάξεως αυτής, η οποία περιλαμβάνεται στον δεύτερο τίτλο της συμβάσεως, ο οποίος τιτλοφορείται «Όργανα των σχολείων» και του οποίου καμία διάταξη δεν επιβάλλει υποχρεώσεις στα κράτη μέλη, και, αφετέρου, από την παραπομπή που γίνεται από το άρθρο 3, παράγραφος 2, της συμβάσεως στο άρθρο 12 αυτής.
37
Κατά το Ηνωμένο Βασίλειο, το άρθρο 12, παράγραφος 4, στοιχείο αʹ, της συμβάσεως έχει ως αποτέλεσμα να επιβάλλει στο ανώτατο συμβούλιο, κατά την άσκηση των διοικητικών του αρμοδιοτήτων, να σέβεται τις εθνικές ρυθμίσεις στον τομέα των προαγωγών και της συνταξιοδοτήσεως. Πράγματι, δεν έχει νόημα να γίνει δεκτό ότι η σύμβαση επιβάλλει στα κράτη μέλη την υποχρέωση τηρήσεως της νομοθεσίας τους.
38
Εξάλλου, θα ήταν αντίθετη προς το άρθρο 165, παράγραφος 1, ΣΛΕΕ, κατά το οποίο διατηρείται η αυτονομία των κρατών μελών όσον αφορά την οργάνωση των εκπαιδευτικών τους συστημάτων, η επιβολή από τη σύμβαση στα κράτη μέλη της υποχρεώσεως παροχής στους αποσπασμένους ή τοποθετημένους στα ευρωπαϊκά σχολεία εκπαιδευτικούς δικαιωμάτων τα οποία αυτοί δεν θα μπορούσαν να έχουν δυνάμει της εθνικής νομοθεσίας.
39
Επιπροσθέτως, το εν λόγω κράτος μέλος υποστηρίζει ότι, κατά την κοινώς αποδεκτή στο Ηνωμένο Βασίλειο έννοιά του, ο όρος «προαγωγή» αφορά αποκλειστικώς την εξέλιξη του εκπαιδευτικού σε ανώτερη θέση συνεπαγόμενη περισσότερες ευθύνες στο πλαίσιο της δομής των σχολείων, όπως είναι οι θέσεις των διευθυντών και των υποδιευθυντών μονάδων («head teacher» ή «deputy head teacher»). Όσον αφορά τους όρους «δικαιώματα προαγωγής που κατοχυρώνονται» από το εθνικό καθεστώς, το Ηνωμένο Βασίλειο υποστηρίζει, κατ’ ουσίαν, την άποψη ότι οι όροι αυτοί πρέπει να ερμηνευθούν κατά γράμμα και στενά. Συνεπώς, προαγωγή που δεν χορηγείται αυτομάτως λόγω αρχαιότητας, αλλά η οποία πρέπει να ζητηθεί από τον εκπαιδευτικό και η οποία του χορηγείται μόνο αν πληροί ορισμένα κριτήρια, δεν αποτελεί δικαίωμα που κατοχυρώνεται από το εθνικό καθεστώς.
Εκτίμηση του Δικαστηρίου
40
Η διαφορά μεταξύ της Επιτροπής και του Ηνωμένου Βασιλείου ως προς την ερμηνεία της τελευταίας περιόδου του άρθρου 12, παράγραφος 4, στοιχείο αʹ, της συμβάσεως αφορά, κατ’ ουσίαν, δύο ερωτήματα, συγκεκριμένα, πρώτον, αν η διάταξη αυτή επιβάλλει υποχρέωση στα συμβαλλόμενα στη σύμβαση αυτή κράτη μέλη και, δεύτερον, ποιο είναι το περιεχόμενο που πρέπει να προσδοθεί στους όρους «δικαιώματα προαγωγής που κατοχυρώνονται» από το εθνικό καθεστώς.
41
Όσον αφορά το πρώτο από τα δύο αυτά ερωτήματα, πρέπει εκ προοιμίου να υπομνησθεί ότι το άρθρο 12, παράγραφος 4, στοιχείο αʹ, της συμβάσεως ορίζει ότι, σε διοικητικά θέματα, το ανώτατο συμβούλιο προσδιορίζει, κάθε χρόνο, μετά από πρόταση των συμβουλίων επιθεωρητών, τις ανάγκες σε εκπαιδευτικό προσωπικό, δημιουργώντας και καταργώντας θέσεις εργασίας. Μεριμνά για τη δίκαιη κατανομή των θέσεων μεταξύ των κρατών μελών. Ρυθμίζει από κοινού με τις κυβερνήσεις τα θέματα που αφορούν τον διορισμό ή την απόσπαση των καθηγητών, των δασκάλων και των εκπαιδευτικών συμβούλων του σχολείου. Αυτοί διατηρούν τα δικαιώματα προαγωγής και συνταξιοδοτήσεως που κατοχυρώνονται από το εθνικό καθεστώς τους.
42
Επομένως, από το γράμμα της εν λόγω διατάξεως προκύπτει ότι, ενώ οι τρεις πρώτες περίοδοί της επιβάλλουν στο ανώτατο συμβούλιο υποχρεώσεις οι οποίες πρέπει, κατά περίπτωση, να εκπληρωθούν σε συνεργασία με τις κυβερνήσεις, η τελευταία της περίοδος έχει διατυπωθεί κατά τρόπο ουδέτερο, διαπιστώνοντας το δικαίωμα των εκπαιδευτικών να διατηρήσουν τα δικαιώματα προαγωγής και συνταξιοδοτήσεως που κατοχυρώνονται από το εθνικό τους καθεστώς, χωρίς να διευκρινίζει από ποιον πρέπει να διασφαλισθεί η διατήρηση των δικαιωμάτων αυτών.
43
Είναι, όμως, προφανές ότι τα δικαιώματα αυτά δεν θα μπορούσαν να διατηρηθούν αν τα συμβαλλόμενα στη συμφωνία αυτή κράτη μέλη ήταν ελεύθερα να διαμορφώνουν τα εθνικά τους καθεστώτα και τις διατάξεις που διέπουν τον διορισμό ή την απόσπαση των εκπαιδευτικών τους σε ευρωπαϊκό σχολείο κατά τρόπο που θα τους στερούσε, κατά τη διάρκεια της υπηρεσίας ή της αποσπάσεως, από τα δικαιώματα αυτά.
44
Συναφώς, πρέπει να υπογραμμισθεί ότι τα δικαιώματα προαγωγής και συνταξιοδοτήσεως των εκπαιδευτικών που είναι τοποθετημένοι ή αποσπασμένοι στα ευρωπαϊκά σχολεία διέπονται εξ ολοκλήρου από τις οικείες εθνικές νομοθεσίες και ότι, κατά συνέπεια, το ανώτατο συμβούλιο αδυνατεί να διασφαλίσει τη διατήρηση των δικαιωμάτων αυτών όταν τέτοια διατήρηση δεν προβλέπεται από τις εν λόγω νομοθεσίες. Επιπροσθέτως, καίτοι το ανώτατο συμβούλιο οφείλει να τηρεί τις νομοθεσίες αυτές, εντούτοις, αφενός, η εφαρμογή τους στους εν λόγω εκπαιδευτικούς δεν απαιτεί καμία παρέμβαση εκ μέρους του συμβουλίου και, αφετέρου, δυσχερώς μπορεί να γίνει αντιληπτό με ποιο τρόπο το συμβούλιο αυτό μπορεί, δεδομένων των περιορισμένων και αυστηρώς οριοθετημένων από τη σύμβαση εξουσιών του, να θίξει τα δικαιώματα προαγωγής και συνταξιοδοτήσεως που παρέχονται στους εκπαιδευτικούς αυτούς από την εθνική τους νομοθεσία.
45
Υπό τις συνθήκες αυτές, επιβάλλεται η διαπίστωση ότι η ερμηνεία που προβάλλει το Ηνωμένο Βασίλειο, κατά την οποία η τελευταία περίοδος του άρθρου 12, παράγραφος 4, στοιχείο αʹ, της συμβάσεως απευθύνεται αποκλειστικώς στο ανώτατο συμβούλιο προκειμένου να το υποχρεώσει να τηρεί την εθνική νομοθεσία σχετικά με τις προαγωγές και τη συνταξιοδότηση, θα καθιστούσε τη διάταξη αυτή άνευ πρακτικής αποτελεσματικότητας.
46
Επομένως, αντίθετα προς ό,τι υποστηρίζει το Ηνωμένο Βασίλειο, η διάταξη αυτή έχει την έννοια ότι επιβάλλει επίσης στα συμβαλλόμενα στη σύμβαση κράτη μέλη να διασφαλίζουν στους εκπαιδευτικούς τη διατήρηση των δικαιωμάτων προαγωγής και συνταξιοδοτήσεως που κατοχυρώνονται από το εθνικό καθεστώς τους κατά τον χρόνο της τοποθετήσεως ή αποσπάσεώς τους στα ευρωπαϊκά σχολεία.
47
Η διαπίστωση αυτή δεν αναιρείται ούτε από το γεγονός ότι το άρθρο 12 της συμβάσεως περιλαμβάνεται στον δεύτερο τίτλο, ο οποίος τιτλοφορείται «Όργανα των σχολείων» και απαριθμεί τις υποχρεώσεις του ανωτάτου συμβουλίου όσον αφορά τα διοικητικά θέματα, ούτε από την παραπομπή που γίνεται από το άρθρο 3, παράγραφος 2, της συμβάσεως στο εν λόγω άρθρο 12.
48
Πράγματι, καίτοι δεν αμφισβητείται ότι το ανωτέρω άρθρο 12 ορίζει, κατά κύριο λόγο, τις υποχρεώσεις του ανωτάτου συμβουλίου, εντούτοις πρέπει να επισημανθεί ότι το άρθρο αυτό αναφέρει επίσης, στην προτελευταία περίοδο της παραγράφου 4, στοιχείο αʹ, «τις κυβερνήσεις» και ότι η τελευταία περίοδος της διατάξεως αυτής δεν είναι διατυπωμένη, όπως διαπιστώθηκε στη σκέψη 47 της παρούσας αποφάσεως, ως υποχρέωση του ανωτάτου συμβουλίου αλλά ως ανεπιφύλακτο δικαίωμα των τοποθετημένων ή αποσπασμένων στα ευρωπαϊκά σχολεία εκπαιδευτικών.
49
Επιπροσθέτως, η θέση της τελευταίας αυτής φράσεως εξηγείται από ιστορικούς λόγους και από την εγγενή σχέση που υφίσταται μεταξύ του αντικειμένου αυτής της φράσεως και εκείνου της προηγούμενης φράσεως. Έτσι, στο καταστατικό του ευρωπαϊκού σχολείου, που αναφέρθηκε στη σκέψη 2 της παρούσας αποφάσεως, όπως ίσχυε στις 12 Απριλίου 1957, οι φράσεις αυτές ήταν ενωμένες και το άρθρο 12, παράγραφος 3, του καταστατικού αυτού όριζε τότε ότι το ανώτατο συμβούλιο ρύθμιζε, «από κοινού με τις κυβερνήσεις, τα θέματα που αφορούν την τοποθέτηση ή απόσπαση των καθηγητών, των δασκάλων και του εποπτικού προσωπικού του σχολείου κατά τρόπο, ώστε αυτοί να διατηρούν τα δικαιώματα προαγωγής και συνταξιοδότησης που κατοχυρώνονται από το εθνικό υπηρεσιακό καθεστώς τους, αλλά και να έχουν τα πλεονεκτήματα που χορηγούνται στους υπαλλήλους της κατηγορίας τους, που υπηρετούν στο εξωτερικό». Από την προϊσχύσασα αυτή εκδοχή του καταστατικού προκύπτει σαφώς ότι το ανώτατο συμβούλιο και οι κυβερνήσεις όφειλαν να μεριμνούν από κοινού για τη ρύθμιση των ζητημάτων που αφορούσαν την απόσπαση και την τοποθέτηση, ώστε να εξασφαλίζεται ότι οι εκπαιδευτικοί δεν θα περιέρχονταν σε δυσμενέστερη θέση λόγω της αποσπάσεως ή τοποθετήσεώς τους σε ευρωπαϊκό σχολείο. Η ισχύουσα σύμβαση ενισχύοντας περαιτέρω την προστασία των εκπαιδευτικών με την αναγνώριση σε αυτούς ρητού και ανεπιφύλακτου δικαιώματος, σε καμία περίπτωση δεν έχει ως σκοπό να απαλλάξει τις κυβερνήσεις από τη συναφή υποχρέωσή τους.
50
Αντιθέτως προς όσα προφανώς υποστηρίζει το Ηνωμένο Βασίλειο, η υποχρέωση αυτή δεν είναι, εξάλλου, άνευ αντικειμένου λόγω του ότι τα κράτη μέλη οφείλουν να τηρούν τη δική τους νομοθεσία. Πράγματι, από τις προηγούμενες σκέψεις προκύπτει ότι η ευθύνη των συμβαλλομένων στη σύμβαση κρατών μελών για την επίτευξη του σκοπού που προβλέπεται στην τελευταία περίοδο του άρθρου 12, παράγραφος 4, στοιχείο αʹ, αυτής περιλαμβάνει όχι μόνο την υποχρέωση τηρήσεως της εθνικής νομοθεσίας σχετικά με τα δικαιώματα προαγωγής και συνταξιοδοτήσεως, αλλά επίσης και την υποχρέωση εξασφαλίσεως ότι η νομοθεσία αυτή διαμορφώνεται κατά τέτοιο τρόπο ώστε να μην αποκλείει τους τοποθετημένους ή αποσπασμένους στα ευρωπαϊκά σχολεία εκπαιδευτικούς.
51
Μία τέτοια υποχρέωση δεν είναι, επιπροσθέτως, ασυμβίβαστη με το άρθρο 165 ΣΛΕΕ. Αφενός, ο προβλεπόμενος στο άρθρο αυτό περιορισμός των αρμοδιοτήτων της Ευρωπαϊκής Ένωσης όσον αφορά την εκπαίδευση δεν αφορά τη σύμβαση δεδομένου ότι αυτή δεν είναι πράξη του παράγωγου δικαίου εκδοθείσα από τα όργανα της Ένωσης, αλλά πράξη του διεθνούς δικαίου, η οποία έχει συναφθεί μεταξύ των κρατών μελών και των Ευρωπαϊκών Κοινοτήτων. Αφετέρου, και στο μέτρο που η τρίτη αιτιολογική σκέψη της συμβάσεως τονίζει επίσης ότι αυτό το σύστημα συνεργασίας sui generis μεταξύ των κρατών μελών και των Ευρωπαϊκών Κοινοτήτων δεν θίγει την αρμοδιότητα των κρατών μελών για την οργάνωση των εκπαιδευτικών τους συστημάτων, επιβάλλεται η διαπίστωση ότι η αρμοδιότητα αυτή ουδόλως επηρεάζεται από την υποχρέωση των κρατών μελών να μην περιέρχονται σε δυσμενή θέση, όσον αφορά τα δικαιώματα προαγωγής και συνταξιοδοτήσεως, οι τοποθετημένοι ή αποσπασμένοι σε ευρωπαϊκά σχολεία εκπαιδευτικοί.
52
Όσον αφορά το δεύτερο ερμηνευτικό ζήτημα, επί του οποίου οι διάδικοι ερίζουν και το οποίο αφορά το περιεχόμενο των όρων «δικαιώματα προαγωγής που κατοχυρώνονται» από το εθνικό καθεστώς, οι οποίοι περιλαμβάνονται στην τελευταία περίοδος του άρθρου 12, παράγραφος 4, στοιχείο αʹ, της συμβάσεως, πρέπει να επισημανθεί ότι αυτό το περιεχόμενο, και άρα η παρεχόμενη από τη διάταξη αυτή προστασία στους τοποθετημένους ή αποσπασμένους στα ευρωπαϊκά σχολεία εκπαιδευτικούς, δεν μπορεί να διαφοροποιείται ανάλογα με τον τόπο καταγωγής τους και ότι, κατά συνέπεια, οι εν λόγω όροι χρήζουν αυτοτελούς ερμηνείας.
53
Μία τέτοια ερμηνεία πρέπει μεταξύ άλλων να καθιστά πράγματι δυνατή την επίτευξη του επιδιωκόμενου από τη διάταξη αυτή σκοπού και συνεπώς πρέπει να διασφαλίζει ότι οι εκπαιδευτικοί δεν θα υφίστανται, λόγω της τοποθετήσεως ή της αποσπάσεώς τους σε ευρωπαϊκό σχολείο, δυσμενείς επιπτώσεις όσον αφορά τις προαγωγές και τη συνταξιοδότηση.
54
Όσον αφορά ειδικότερα τον όρο «προαγωγή», επιβάλλεται η διαπίστωση ότι, λαμβανομένου υπόψη του εν λόγω σκοπού, ο όρος αυτός δεν μπορεί να ερμηνευθεί κατά τον συσταλτικό τρόπο που πρότεινε το Ηνωμένο Βασίλειο. Πράγματι, όπως επισήμανε ο γενικός εισαγγελέας στα σημεία 45 και 46 των προτάσεών του, ο όρος αυτός αφορά όχι μόνο την πρόσβαση ενός εκπαιδευτικού σε θέσεις εργασίας ανώτερης βαθμίδας στην ιεραρχία ενός σχολείου, συνεπαγόμενες αυξημένες ευθύνες, όπως εκείνες του διευθυντή μονάδας, αλλά επίσης κάθε εξέλιξη στο πλαίσιο της επαγγελματικής σταδιοδρομίας. Συνεπώς, περιλαμβάνει επίσης την πρόσβαση σε κλιμάκια της αυτής σταδιοδρομίας, πράγμα που έχει ως συνέπεια την καταβολή υψηλότερων αποδοχών, χωρίς να συνεπάγεται την αναγνώριση διαφορετικού τίτλου ή περαιτέρω ευθύνες.
55
Ομοίως, αντιθέτως προς όσα φαίνεται να υποστηρίζει το Ηνωμένο Βασίλειο, δεν μπορεί να συναχθεί από τους όρους «δικαιώματα» προαγωγής «που κατοχυρώνονται» από το εθνικό καθεστώς ότι κατ’ αρχήν καλύπτονται μόνο οι περιπτώσεις για τις οποίες η εθνική νομοθεσία προβλέπει αυτόματη προαγωγή βάσει αρχαιότητας. Όπως επισήμανε ο γενικός εισαγγελέας στα σημεία 53 έως 55 των προτάσεών του, από το γράμμα και τον σκοπό της τελευταίας περιόδου του άρθρου 12, παράγραφος 4, στοιχείο αʹ, της συμβάσεως προκύπτει ότι η διάταξη αυτή αποβλέπει στη διατήρηση, υπέρ των τοποθετημένων ή αποσπασμένων στα ευρωπαϊκά σχολεία εκπαιδευτικών, του συνόλου των σχετικών με την εξέλιξη στη σταδιοδρομία δικαιωμάτων, όπως προβλέπονται στις οικείες εθνικές νομοθεσίες, ανεξαρτήτως της μορφής των δικαιωμάτων αυτών. Συνεπώς, ανάλογα με το περιεχόμενο των δικαιωμάτων που αναγνωρίζουν οι νομοθεσίες αυτές, αυτά μπορεί να λάβουν τη μορφή δικαιώματος αυτόματης προαγωγής ή απλώς δικαιώματος συμμετοχής σε διαδικασίες που παρέχουν τη δυνατότητα εξελίξεως στη σταδιοδρομία. Εντούτοις, τα δικαιώματα αυτά δεν μπορεί να έχουν στενότερο περιεχόμενο από εκείνο που θα είχαν αν οι εν λόγω εκπαιδευτικοί είχαν παραμείνει στη θέση στους στη σχολική μονάδα του κράτους μέλους καταγωγής τους.
56
Από το σύνολο των προεκτεθέντων προκύπτει ότι το άρθρο 12, παράγραφος 4, στοιχείο αʹ, τελευταία περίοδος, της συμβάσεως έχει την έννοια ότι υποχρεώνει τα συμβαλλόμενα στη σύμβαση αυτή κράτη μέλη να μεριμνούν ώστε οι τοποθετημένοι ή αποσπασμένοι σε ευρωπαϊκά σχολεία εκπαιδευτικοί να έχουν, κατά τη διάρκεια της αποσπάσεως ή τοποθετήσεώς τους, τα ίδια δικαιώματα εξελίξεως στη σταδιοδρομία και συνταξιοδοτήσεως με εκείνα που αναγνωρίζονται στους ομολόγους τους σε εθνικό επίπεδο δυνάμει της νομοθεσίας του κράτους μέλους καταγωγής τους.
Επί της εφαρμογής από το Ηνωμένο Βασίλειο των άρθρων 12, παράγραφος 4, στοιχείο αʹ, τελευταία περίοδος, και 25, παράγραφος 1, της συμβάσεως
Επιχειρήματα των διαδίκων
57
Η Επιτροπή εκτιμά ότι το γεγονός ότι η σύμβαση εργασίας που υποχρεωτικώς συνάπτουν οι Άγγλοι και Ουαλοί εκπαιδευτικοί με το Υπουργείο Παιδείας για την απόσπασή τους στα ευρωπαϊκά σχολεία διατηρεί αμετάβλητο τον μισθό των εκπαιδευτικών αυτών καθόλη τη διάρκεια της αποσπάσεώς τους στο επίπεδο του κλιμακίου που κατείχαν, εμποδίζοντάς τους να υποβάλουν αίτηση για ανώτερες μισθολογικές κλίμακες ή να λάβουν τις προβλεπόμενες στη STPCD «teaching and responsibillity payments», είναι ασυμβίβαστο με τα άρθρα 12, παράγραφος 4, στοιχείο αʹ, και 25, παράγραφος 1, της συμβάσεως.
58
Πρώτον, οι πιθανοί υποψήφιοι βρίσκονται σε μειονεκτική θέση λόγω της αδυναμίας, κατά τη διάρκεια της αποσπάσεώς τους, συμμετοχής σε αξιολόγηση που θα καθιστούσε δυνατή την πρόσβασή τους στην «post-threshold pay scale». Ως εκ τούτου, κατά την επιστροφή τους στο Ηνωμένο Βασίλειο, έχουν τη δυνατότητα να υποβάλουν αίτηση μόνο για θέσεις εργασίας που υπάγονται στη βασική μισθολογική κλίμακα, πράγμα που συνεπάγεται τον περιορισμό των θέσεων εργασίας στις οποίες έχουν πρόσβαση.
59
Δεύτερον, το γεγονός ότι δεν δικαιούνται κανένα επίδομα ή προαγωγή κατά τη διάρκεια της εννεαετούς αποσπάσεως μειώνει σημαντικά τον συντάξιμο μισθό και, κατά συνέπεια, το ποσό της μελλοντικής συντάξεως γήρατος.
60
Η Επιτροπή υποστηρίζει, επιπροσθέτως, ότι η εν λόγω εξαίρεση συνεπάγεται σημαντική οικονομική επιβάρυνση του προϋπολογισμού της Ένωσης, επειδή αυτός πρέπει να καλύψει μεγαλύτερη διαφορά μεταξύ του κατώτερου εθνικού μισθού και του εναρμονισμένου μισθού δυνάμει του κανονισμού υπηρεσιακής καταστάσεως του αποσπασμένου προσωπικού.
61
Εκτιμά, επί τη βάσει κατά προσέγγιση υπολογισμού, ότι ο προϋπολογισμός της Ένωσης επιβαρύνθηκε το 2008 με επιπλέον δαπάνη περίπου 720 000 ευρώ μόνο για τους 194 Άγγλους και Ουαλούς αποσπασμένους εκπαιδευτικούς. Η δαπάνη αυτή προκύπτει από την υψηλότερη διαφορά που πρέπει να καταβληθεί δυνάμει του άρθρου 49, παράγραφος 2, στοιχείο βʹ, του κανονισμού υπηρεσιακής καταστάσεως του αποσπασμένου προσωπικού και, κατά συνέπεια, δυνάμει του άρθρου 25, παράγραφος 2, της συμβάσεως. Επί τη βάσει του υπολογισμού αυτού, μπορεί ευλόγως να εκτιμηθεί ότι η αδυναμία προσβάσεως των Άγγλων και Ουαλών αποσπασμένων εκπαιδευτικών στην «post-threshold pay scale» συνεπάγεται αφ’ εαυτής επιπλέον ετήσια δαπάνη για τον προϋπολογισμό της Ένωσης η οποία κυμαίνεται μεταξύ των 500 000 και του 1 000 000 ευρώ.
62
Η Επιτροπή επισημαίνει ότι δεν υποστηρίζει ότι οι Άγγλοι και Ουαλοί εκπαιδευτικοί πρέπει να έχουν αυτόματη πρόσβαση στις ανώτερες μισθολογικές κλίμακες που προβλέπονται για τους «post-threshold teacher», «advanced teacher» και «excellent teacher» και να εξελίσσονται κατά τον ίδιο τρόπο σε αυτές, ή ακόμη να λαμβάνουν τις «teaching and learning responsibility payments». Ζητεί μόνο να έχουν αυτοί οι εκπαιδευτικοί μισθολογική εξέλιξη υπό τους ίδιους όρους όπως κάθε άλλος εκπαιδευτικός που εργάζεται στο Ηνωμένο Βασίλειο και συνεπώς, μεταξύ άλλων, να έχουν τη δυνατότητα συμμετοχής στις προβλεπόμενες για την πρόσβαση στις κλίμακες αυτές διαδικασίες αξιολογήσεως.
63
Κατά την Επιτροπή, από την εμπεριστατωμένη ανάλυση των διαφόρων κριτηρίων επαγγελματικής ικανότητας και καθηκόντων που εφαρμόζονται στις κλίμακες και τα επιδόματα αυτά προκύπτει ότι οι αποσπασμένοι στα ευρωπαϊκά σχολεία εκπαιδευτικοί εκπληρώνουν συχνά καθήκοντα τα οποία θα μπορούσαν, κατ’ αρχήν, να τους παρέχουν τη δυνατότητα προσβάσεως στις εν λόγω κλίμακες και να λαμβάνουν τα εν λόγω επιδόματα.
64
Η Επιτροπή εκτιμά ότι το Ηνωμένο Βασίλειο δεν μπορεί να επικαλείται τεχνικές δυσχέρειες για να δικαιολογήσει τη μη τήρηση των υποχρεώσεων που απορρέουν από τη σύμβαση . Επιπλέον, αμφισβητεί ότι όντως υπάρχουν αυτές οι δυσχέρειες ή ότι αυτές δεν μπορούν να αντιμετωπισθούν με προσπάθεια ανάλογη προς τα διακυβευόμενα συμφέροντα.
65
Όσον αφορά, πρώτον, την οργάνωση της αξιολογήσεως των αποσπασμένων εκπαιδευτικών, παρατηρεί, εκ προοιμίου, ότι η αξιολόγηση για την πρόσβαση στην «post-threshold pay scale» διενεργείται από τους διευθυντές των τοπικών σχολείων και ότι δεν υπάρχει εκ πρώτης όψεως κανείς λόγος ο οποίος να κωλύει την ανάθεση του καθήκοντος αυτού στον διευθυντή του ευρωπαϊκού σχολείου. Επιπροσθέτως, θα μπορούσαν επίσης να εξεταστούν άλλες επιλογές. Έτσι, το Ηνωμένο Βασίλειο θα μπορούσε να αποστέλλει επιθεωρητές, για να ελέγχουν τη διενεργηθείσα από τους διευθυντές των ευρωπαϊκών σχολείων αξιολόγηση, ή εξωτερικούς αξιολογητές, οι οποίοι θα διενεργούσαν οι ίδιοι την αξιολόγηση ή ακόμη να επιλέξει συνδυασμό των ανωτέρω επιλογών. Τέλος, τίποτε δεν εμποδίζει τους αξιολογητές της εθνικής υπηρεσίας που διενεργεί τις αξιολογήσεις των ευρισκόμενων στο κράτος αυτό υποψηφίων για θέσεις εργασίας «advanced skills teachers» και «excellent teachers» να μεταβούν στα ευρωπαϊκά σχολεία, δεδομένου ότι ήδη διενεργούν αξιολογήσεις στα σχολεία του Υπουργείου Άμυνας στη Γερμανία και σε άλλες χώρες εκτός του Ηνωμένου Βασιλείου.
66
Όσον αφορά, δεύτερον, το επιχείρημα του Ηνωμένου Βασιλείου το οποίο αντλείται από το ότι η πρόσβαση στις ανώτερες μισθολογικές κλίμακες τίθεται υπό την προϋπόθεση της δημιουργίας θέσεων εργασίας, η Επιτροπή αναφέρει ότι αυτό δεν ισχύει για την πρόσβαση στην «post-threshold pay scale», η θέσπιση της οποίας συνιστά, κατ’ ουσίαν, συγκαλυμμένη γενική αύξηση μισθού. Όσον αφορά την πρόσβαση στις λοιπές ανώτερες μισθολογικές κλίμακες, πρόκειται για τη δημιουργία θέσεων εργασίας από τον προϋπολογισμό. Τίποτε, όμως, δεν εμποδίζει το Ηνωμένο Βασίλειο να δημιουργήσει επαρκή αριθμό θέσεων εργασίας «advanced skills teachers» και «excellent teachers» στο Υπουργείο Παιδείας για τους αποσπασμένους εκπαιδευτικούς.
67
Το Ηνωμένο Βασίλειο δεν δέχεται ότι η σχετική με τους αποσπασμένους εκπαιδευτικούς πολιτική του αντίκειται στα άρθρα 12, παράγραφος 4, στοιχείο αʹ, και 25 της συμβάσεως.
68
Το Ηνωμένο Βασίλειο εκτιμά ότι η προσφυγή της Επιτροπής στηρίζεται σε εσφαλμένη κατανόηση του επαγγελματικού καθεστώτος των αποσπασμένων εκπαιδευτικών και της φύσεως των επιπλέον αποδοχών που προβλέπονται από τη STPCD. Συναφώς, τονίζει μεταξύ άλλων ότι οι αποσπασμένοι Άγγλοι και Ουαλοί εκπαιδευτικοί δεν έχουν απαραιτήτως εργαστεί προηγουμένως σε εγχώριο επιδοτούμενο σχολείο και κατά συνέπεια ενδέχεται να μην υπάγονταν στη STPCD πριν την απόσπασή τους. Η STPCD δεν αποτελεί συνεπώς το «εθνικό καθεστώς», κατά την έννοια του άρθρου 12 της συμβάσεως.
69
Επιπροσθέτως, οι αποσπασμένοι Άγγλοι και Ουαλοί εκπαιδευτικοί έχουν εσκεμμένως εγκαταλείψει την προηγούμενη απασχόλησή τους για να αναλάβουν θέση εργασίας σε ευρωπαϊκό σχολείο βάσει νέας συμβάσεως εργασίας την οποία συνάπτουν με το Υπουργείο Παιδείας. Η εν λόγω σύμβαση διευκρινίζει ακριβώς ότι ο αποσπασμένος εκπαιδευτικός δεν μπορεί να ζητήσει να ενταχθεί στις ανώτερες μισθολογικές κλίμακες και να λάβει τα πρόσθετα επιδόματα που προβλέπονται στη STPCD. Οι εν λόγω εκπαιδευτικοί έχουν με αυτό τον τρόπο εκουσίως επιλέξει την αποδοχή μίας θέσεως εργασίας στην οποία δεν εφαρμόζεται η STPCD.
70
Κατά τα λοιπά, το Ηνωμένο Βασίλειο υποστηρίζει ότι οι επιπλέον αποδοχές που προβλέπονται στη STPCD δεν είναι «κατοχυρωμένες» από την εθνική νομοθεσία και δεν αποτελούν «δικαιώματα» σε προαγωγή, κατά την έννοια του άρθρου 12, παράγραφος 4, στοιχείο αʹ, της συμβάσεως. Πράγματι, οι αποδοχές αυτές δεν χορηγούνται αυτομάτως βάσει αρχαιότητας, αλλά πρέπει να ζητηθούν και χορηγούνται βάσει ορισμένων κριτηρίων. Επιπλέον, δεν υπάρχει πρόσβαση στα «teaching and learning responsibility payments» και στο καθεστώς των «advanced skills teachers» και «excellent teachers» παρά μόνο στο μέτρο που ένα σχολείο αποφασίζει να δημιουργήσει συναφείς θέσεις εργασίας. Εξάλλου, οι επιπλέον αποδοχές δεν αποτελούν «προαγωγή» κατά την έννοια του εν λόγω άρθρου, δεδομένου ότι οι εκπαιδευτικοί στους οποίους χορηγούνται τέτοιες αποδοχές διατηρούν τη θέση του «εκπαιδευτικού» και δεν κατατάσσονται σε θέση ανώτερης βαθμίδας.
71
Το Ηνωμένο Βασίλειο εκτιμά ότι αν οι αποσπασμένοι εκπαιδευτικοί είχαν δικαίωμα για επιπλέον αποδοχές χωρίς υποχρέωση εκπληρώσεως των σχετικών με αυτές καθηκόντων, θα δημιουργούνταν δυσμενής διάκριση εις βάρος των υπηρετούντων στο κράτος αυτό εκπαιδευτικών. Το Ηνωμένο Βασίλειο αμφισβητεί ιδίως ότι οι αποσπασμένοι εκπαιδευτικοί πληρούν τα κριτήρια που καθιστούν δυνατή τη λήψη επιπλέον αποδοχών. Συνεπώς, δεν υφίσταται πραγματική ισοδυναμία μεταξύ της καταστάσεως των υπηρετούντων στα ευρωπαϊκά σχολεία εκπαιδευτικών και εκείνης των εκπαιδευτικών των επιδοτούμενων σχολείων του Ηνωμένου Βασιλείου.
72
Μια τέτοια διάκριση θα οφειλόταν επίσης στο γεγονός ότι ο έλεγχος της επαγγελματικής ικανότητας των εκπαιδευτικών των ευρωπαϊκών σχολείων δεν θα ήταν εξίσου ακριβής και αυστηρός με τον ελεγκτικό μηχανισμό που προβλέπεται σε εθνικό επίπεδο. Η προτεινόμενη από την Επιτροπή λύση, ήτοι η διεξαγωγή του ελέγχου αυτού από επιθεωρητές που θα αποστέλλει το Ηνωμένο Βασίλειο στα ευρωπαϊκά σχολεία, δεν επαρκεί για τη διασφάλιση ισοδυναμίας συναφώς.
73
Τέλος, όσον αφορά το άρθρο 25 της συμβάσεως, το Ηνωμένο Βασίλειο υποστηρίζει ότι ακόμα και αν υποτεθεί ότι ερμηνεύει εσφαλμένως το άρθρο 12, παράγραφος 4, στοιχείο αʹ, τελευταία περίοδος, της συμβάσεως αυτής, εντούτοις η ερμηνεία αυτή δεν συνεπάγεται επιπλέον δαπάνη για τον προϋπολογισμό της Ένωσης. Βεβαίως, είναι πιθανό στο μέλλον ορισμένοι από τους αποσπασμένους ή τοποθετημένους σε ευρωπαϊκά σχολεία Άγγλους και Ουαλούς εκπαιδευτικούς να αποκτήσουν το δικαίωμα λήψεως επιπλέον αποδοχών, αν υποβάλουν σχετική αίτηση και η αίτηση αυτή γίνει δεκτή. Εντούτοις, καθόσον η χορήγηση του δικαιώματος αυτού εξαρτάται από την ατομική αξιολόγηση καθενός εκπαιδευτικού, κανείς από τους εν λόγω εκπαιδευτικούς δεν μπορεί επί του παρόντος να ζητήσει να του χορηγηθεί. Κατά συνέπεια, το Ηνωμένο Βασίλειο, έως σήμερα, εκπληρώνει την υποχρέωσή του για καταβολή του συνόλου των αποδοχών που δικαιούνται οι εκπαιδευτικοί αυτοί.
Εκτίμηση του Δικαστηρίου
74
Η Επιτροπή προσάπτει, κατ’ ουσίαν, στο Ηνωμένο Βασίλειο ότι δεν μερίμνησε ώστε οι εκπαιδευτικοί που είναι αποσπασμένοι ή τοποθετημένοι από την Αγγλία και την Ουαλία στα ευρωπαϊκά σχολεία να διατηρούν τα δικαιώματα προαγωγής και συνταξιοδοτήσεως που κατοχυρώνονται από το εθνικό τους καθεστώς, κατά το άρθρο 12, παράγραφος 4, στοιχείο αʹ, τελευταία περίοδος, της συμβάσεως και, κατά συνέπεια, ότι δεν διατήρησε επίσης το επίπεδο των καταβαλλόμενων στους εν λόγω εκπαιδευτικούς αποδοχών κατά παράβαση του άρθρου 25, παράγραφος 1, της ιδίας συμβάσεως.
75
Για να κριθεί το βάσιμο της αιτιάσεως αυτής, πρέπει, εκ προοιμίου, να εξακριβωθεί αν η STPCD συνιστά, για τους εκπαιδευτικούς αυτούς, το εθνικό καθεστώς κατά την έννοια του άρθρου 12, παράγραφος 4, στοιχείο αʹ, τελευταία περίοδος, της συμβάσεως.
76
Συναφώς, επιβάλλεται η διαπίστωση ότι καίτοι τα συμβαλλόμενα στη σύμβαση κράτη μέλη διατηρούν, όπως υπενθυμίζει η τρίτη αιτιολογική σκέψη της συμβάσεως, την πλήρη ευθύνη της οργανώσεως του εκπαιδευτικού τους συστήματος, εντούτοις δεν μπορούν να προβάλλουν ιδιαιτερότητες του συστήματος αυτού προκειμένου να απαλλαγούν από τις υποχρεώσεις που απορρέουν από τη σύμβαση και να στερούν τους εκπαιδευτικούς που τοποθετούν ή αποσπούν στα ευρωπαϊκά σχολεία από την προστασία που προβλέπει το άρθρο 12, παράγραφος 4, στοιχείο αʹ, τελευταία περίοδος, της συμβάσεως.
77
Αυτό ακριβώς, όμως, είναι το αποτέλεσμα της προβαλλόμενης από το Ηνωμένο Βασίλειο επιχειρηματολογίας κατά την οποία η STPCD δεν αποτελεί το εθνικό καθεστώς κατά την έννοια της εν λόγω διατάξεως για τους Άγγλους και Ουαλούς εκπαιδευτικούς. Πράγματι, κατά την επιχειρηματολογία αυτή, απλούστατα δεν υφίσταται, λαμβανομένων υπόψη των ιδιομορφιών του εκπαιδευτικού συστήματος αυτού του κράτους μέλους, εθνικό καθεστώς του.
78
Επιπλέον, πρέπει να επισημανθεί ότι η STPCD είναι δεσμευτική για όλα τα επιδοτούμενα σχολεία στην Αγγλία και την Ουαλία και ότι η πλειονότητα των εκπαιδευτικών που προσλαμβάνονται στην περιοχή αυτή εργάζεται όντως σε τέτοιο σχολείο, αλλά επίσης το γεγονός ότι σημαντικός αριθμός των μη επιδοτούμενων σχολείων εφαρμόζουν την STPCD εν όλω ή εν μέρει. Η Επιτροπή επισήμανε συναφώς, χωρίς να την αντικρούσει επ’ αυτού το Ηνωμένο Βασίλειο, ότι τα μη επιδοτούμενα σχολεία που εφαρμόζουν μερικώς μόνο τη STPCD χρησιμοποιούν στην πράξη τους προβλεπόμενους σε αυτήν όρους ως κατώτατο όριο προσθέτοντας συμπληρωματικές παροχές και ότι στην πραγματικότητα η STPCD εφαρμόζεται στο 90 % του συνόλου των απασχολούμενων στο κράτος μέλος αυτό εκπαιδευτικών.
79
Επιπροσθέτως, η τυποποιημένη σύμβαση εργασίας την οποία συνάπτουν οι τοποθετούμενοι ή αποσπώμενοι από το Ηνωμένο Βασίλειο στα ευρωπαϊκά σχολεία εκπαιδευτικοί με το Υπουργείο Παιδείας πριν την τοποθέτηση ή την απόσπαση τους προβλέπει ότι οι μηνιαίως καταβαλλόμενοι στους εκπαιδευτικούς αυτούς εγχώριοι μισθοί καθορίζονται σύμφωνα με τις μισθολογικές κλίμακες που προβλέπονται στη STPCD και ότι θα καταβάλλονται οι, εφαρμοστέες δυνάμει της STPCD, ετήσιες αυξήσεις μισθών που προκύπτουν από διαπραγμάτευση σε εθνικό επίπεδο. Δεν αμφισβητείται επομένως ότι οι εργασιακοί όροι, ακόμα και των εν λόγω εκπαιδευτικών, διέπονται εν μέρει από τη STPCD και ότι κατά συνέπεια η εν λόγω σύμβαση αποκλείει την εφαρμογή της κατά τρόπο επιλεκτικό, ιδίως όσον αφορά την κατάταξη σε ανώτερη μισθολογική κλίμακα και την παροχή συμπληρωματικών επιδομάτων.
80
Επιβάλλεται η διαπίστωση ότι, υπό τις συνθήκες αυτές, η STPCD αποτελεί για τους Άγγλους και Ουαλούς εκπαιδευτικούς εθνικό καθεστώς κατά την έννοια του άρθρου 12, παράγραφος 4, στοιχείο αʹ, τελευταία περίοδος, της συμβάσεως.
81
Όσον αφορά το επιχείρημα του Ηνωμένου Βασιλείου ότι δεν μπορεί να υποχρεωθεί να χορηγήσει τα δικαιώματα προαγωγής που προβλέπονται στη STPCD σε όλους τους εκπαιδευτικούς που τοποθετεί ή αποσπά σε ευρωπαϊκά σχολεία, δεδομένου ότι μόνο ορισμένοι από αυτούς απασχολούνταν, πριν την τοποθέτηση ή την απόσπασή τους, σε επιδοτούμενο σχολείο στην Αγγλία ή την Ουαλία, πρέπει να επισημανθεί ότι η Επιτροπή δεν υποστηρίζει, στο πλαίσιο της υπό κρίση προσφυγής, την εφαρμογή των δικαιωμάτων που προβλέπονται στη STPCD στο σύνολο των εκπαιδευτικών που τοποθετούνται ή αποσπώνται από το κράτος μέλος αυτό, αλλά μόνο σε εκείνους που προέρχονται από την Αγγλία και την Ουαλία. Κατά συνέπεια, το γεγονός ότι η STPCD δεν εφαρμόζεται μεταξύ άλλων στους εκπαιδευτικούς που απασχολούνται στη Σκωτία δεν ασκεί επιρροή όσον αφορά την προσφυγή αυτή.
82
Κατά τα λοιπά, στο μέτρο που όχι μόνο τα επιδοτούμενα σχολεία στην Αγγλία και την Ουαλία, αλλά επίσης και σημαντικός αριθμός των μη επιδοτούμενων σχολείων εφαρμόζουν, στο σύνολό της ή εν μέρει, τη STPCD, μπορεί να συναχθεί ότι η πλειονότητα των τοποθετημένων ή αποσπασμένων στα ευρωπαϊκά σχολεία Άγγλων και Ουαλών εκπαιδευτικών είχε τύχει της εφαρμογής των προβλεπόμενων στη STPCD όρων πριν την τοποθέτηση ή απόσπασή τους. Πάντως, ακόμα και αν προκύψει ότι ορισμένοι από τους εκπαιδευτικούς αυτούς δεν είχαν υπαχθεί στη STPCD λόγω του ότι οι εκπαιδευτικοί αυτοί είχαν προηγουμένως προσληφθεί είτε από μη επιδοτούμενο σχολείο που δεν εφάρμοζε οικειοθελώς τη STPCD είτε από κανένα άλλο σχολείο, το γεγονός αυτό, σε κάθε περίπτωση, δεν μπορεί να δικαιολογήσει τον αποκλεισμό από το Ηνωμένο Βασίλειο, δυνάμει της τυποποιημένης συμβάσεως την οποία οφείλουν να υπογράψουν οι εκπαιδευτικοί εν όψει της τοποθετήσεως ή της αποσπάσεώς τους σε ευρωπαϊκά σχολεία, της χορηγήσεως ορισμένων πλεονεκτημάτων που προβλέπονται από τη STPCD για το σύνολο των Άγγλων και Ουαλών εκπαιδευτικών.
83
Εξάλλου, αντιθέτως προς όσα διατείνεται το Ηνωμένο Βασίλειο, ο αποκλεισμός αυτός δεν δικαιολογείται από το γεγονός και μόνο ότι οι εν λόγω εκπαιδευτικοί συνάπτουν τη σύμβαση αυτή αυτοβούλως και με πλήρη επίγνωση της καταστάσεως. Πράγματι, καίτοι είναι βεβαίως αληθές ότι οι εν λόγω εκπαιδευτικοί ουδόλως εξαναγκάσθηκαν να ζητήσουν την τοποθέτηση ή απόσπασή τους σε ευρωπαϊκό σχολείο και είναι σε θέση να γνωρίζουν τους όρους της νέας συμβάσεως εργασίας, εντούτοις οι εκπαιδευτικοί αυτοί δεν έχουν άλλη επιλογή από το να δεχθούν να υπογράψουν την εν λόγω σύμβαση της οποίας οι όροι τους επιβάλλονται από το Υπουργείο Παιδείας. Δεν μπορεί να υποστηριχθεί βασίμως ότι, υπ’ αυτές τις περιστάσεις, οι εκπαιδευτικοί έχουν εσκεμμένως παραιτηθεί από τα εν λόγω πλεονεκτήματα που προβλέπονται στη STPCD και από το δικαίωμα που τους αναγνωρίζεται από τη διάταξη αυτή της συμβάσεως, διότι άλλως δεν θα είχε πρακτικό αποτέλεσμα το άρθρο 12, παράγραφος 4, στοιχείο αʹ, τελευταία περίοδος, της συμβάσεως.
84
Όσον αφορά, εν συνεχεία, το ερώτημα αν η πρόσβαση σε ευνοϊκότερα μισθολογικά κλιμάκια, όπως η «post-threshold pay scale» καθώς και στις κλίμακες που εφαρμόζονται στους «excellent teachers» και τους «advanced skills teachers», καθώς και η πρόσβαση σε άλλες επιπλέον αποδοχές, όπως οι «teaching and learning responsibility payments», οι οποίες προβλέπονται από τη STPCD, είναι δικαιώματα προαγωγής κατά την έννοια της εν λόγω διατάξεως, πρέπει να υπομνησθεί ότι όπως διαπιστώθηκε στις σκέψεις 54 και 55 της παρούσας αποφάσεως αποτελούν επίσης τέτοια δικαιώματα εκείνα που έχουν ως αποτέλεσμα την καταβολή υψηλότερων αποδοχών, χωρίς το πλεονέκτημα αυτό να συνεπάγεται την αναγνώριση διαφορετικού τίτλου στον εκπαιδευτικό, καθώς και εκείνα που δεν χορηγούνται αυτομάτως ανάλογα με την αρχαιότητα, αλλά προϋποθέτουν τη συμμετοχή σε διαδικασίες ή την εκπλήρωση ορισμένων κριτηρίων.
85
Κατά συνέπεια, πρέπει να απορριφθούν τα επιχειρήματα του Ηνωμένου Βασιλείου που αντλούνται από το γεγονός ότι οι εκπαιδευτικοί στους οποίους εφαρμόζονται οι κλίμακες αυτές και καταβάλλονται οι αποδοχές αυτές διατηρούν τη θέση τους και έχουν υποβληθεί σε τέτοιες διαδικασίες. Επιπροσθέτως, η Επιτροπή δεν υποστηρίζει ότι οι τοποθετημένοι ή αποσπασμένοι στα ευρωπαϊκά σχολεία από την Αγγλία και την Ουαλία εκπαιδευτικοί πρέπει να τυγχάνουν αυτομάτως της εφαρμογής των εν λόγω κλιμάκων και καταβολής των εν λόγω πληρωμών, αλλά ότι θα πρέπει να έχουν πρόσβαση σε αυτές με τους ίδιους όρους, που εφαρμόζονται στους Άγγλους και Ουαλούς εκπαιδευτικούς που υπάγονται στη STPCD.
86
Μολονότι το Ηνωμένο Βασίλειο διατείνεται ότι οι τοποθετημένοι ή αποσπασμένοι εκπαιδευτικοί δεν είναι δυνατόν, κατ’ αρχήν, να πληρούν τα κριτήρια επαγγελματικής ικανότητας επί τη βάσει των οποίων χορηγείται πρόσβαση στις μισθολογικές κλίμακες καθώς και να ασκούν τα επιπλέον καθήκοντα που συνδέονται με την εφαρμογή ορισμένων από αυτές τις κλίμακες και πληρωμές, πρέπει να επισημανθεί ότι η Επιτροπή προέβη σε λεπτομερή ανάλυση αυτών των κριτηρίων και καθηκόντων εξηγώντας κατά πειστικό τρόπο ότι μεγάλος αριθμός των εν λόγω εκπαιδευτικών πληροί τα κριτήρια αυτά και ασκεί ισοδύναμα καθήκοντα στο πλαίσιο των ευρωπαϊκών σχολείων.
87
Η ανάλυση και οι εξηγήσεις αυτές δεν αναιρούνται από τα επιχειρήματα που προβάλλει το Ηνωμένο Βασίλειο, κατά τα οποία, κατ’ ουσίαν, δεν υφίσταται πραγματική ισοδυναμία μεταξύ της καταστάσεως των εκπαιδευτικών των ευρωπαϊκών σχολείων και εκείνης των ευρισκόμενων στο κράτος αυτό ομολόγων τους. Πράγματι, τέτοια θέση προσκρούει στο άρθρο 10 του κανονισμού υπηρεσιακής καταστάσεως του αποσπασμένου προσωπικού, κατά το οποίο οι εκπαιδευτικοί που τοποθετούνται ή αποσπώνται πρέπει να κατέχουν τους τίτλους και να πληρούν τις αναγκαίες προϋποθέσεις για να ασκήσουν ισοδύναμα καθήκοντα στις χώρες καταγωγής τους. Επιπροσθέτως, στο μέτρο που τα εν λόγω επιχειρήματα του Ηνωμένου Βασιλείου βασίζονται στην αντίληψη κατά την οποία τα κριτήρια και τα καθήκοντα αυτά δεν μπορούν, εξ ορισμού, να εκπληρώνονται από τους εν λόγω εκπαιδευτικούς λαμβανομένου υπόψη ότι τα ευρωπαϊκά σχολεία δεν λειτουργούν κατά όμοιο τρόπο με τα επιδοτούμενα σχολεία στην Αγγλία και την Ουαλία, αγνοούν το ιδιαίτερο καθεστώς και τον sui generis χαρακτήρα των ευρωπαϊκών σχολείων.
88
Εν αντιθέσει προς όσα υποστηρίζει το Ηνωμένο Βασίλειο, η πρόσβαση των τοποθετημένων ή αποσπασμένων από την Αγγλία και την Ουαλία στα ευρωπαϊκά σχολεία εκπαιδευτικών στα εν λόγω μισθολογικές κλιμάκια και στις εν λόγω επιπλέον αποδοχές δεν συνεπάγεται δυσμενή διάκριση εις βάρος των ευρισκόμενων στο κράτος αυτό ομολόγων τους λόγω του ότι θα ήταν αδύνατο να διεξαχθούν έλεγχοι της επαγγελματικής ικανότητας των εκπαιδευτικών εξίσου ακριβείς και αυστηροί όσο οι διενεργούμενοι στο εθνικό επίπεδο. Πράγματι, όπως επισήμανε ο γενικός εισαγγελέας στα σημεία 87 έως 90 των προτάσεών του, το επιχείρημα αυτό είναι αβάσιμο, στο μέτρο που υπάρχουν εντελώς εφικτές λύσεις για τη διεξαγωγή τέτοιων ελέγχων. Εξάλλου, το Ηνωμένο Βασίλειο δεν ανέπτυξε τους λόγους για τους οποίους εκτιμά ότι οι διάφορες συναφείς επιλογές που προτάθηκαν από την Επιτροπή δεν καθιστούν δυνατή την επίτευξη ικανοποιητικού αποτελέσματος, αλλά περιορίστηκε να δηλώσει ότι δεν θα ήταν αρκετή η αποστολή εθνικών επιθεωρητών στα ευρωπαϊκά σχολεία.
89
Το Ηνωμένο Βασίλειο προβάλλει επίσης ότι για μεγάλο αριθμό εκπαιδευτικών των επιδοτούμενων σχολείων στην Αγγλία και την Ουαλία δεν τυγχάνουν εφαρμογής ούτε οι μισθολογικές κλίμακες που προβλέπονται για τους «excellent teachers» και για τους «advanced skills teachers» ή οι «teaching and learning responsibility payments» για τον λόγο ότι έχουν δημιουργηθεί ελάχιστες ή δεν έχει δημιουργηθεί καμία θέση εργασίας η οποία να παρέχει δικαίωμα στις κλίμακες ή αποδοχές αυτές στα σχολεία τους. Εντούτοις, η κατάσταση αυτή δεν δικαιολογεί τον αποκλεισμό του συνόλου των αποσπασμένων στα ευρωπαϊκά σχολεία Άγγλων και Ουαλών εκπαιδευτικών από τις κλίμακες και τις αποδοχές αυτές.
90
Επιπροσθέτως, απαντώντας στο αίτημα της Επιτροπής να θεσπιστεί για τα ευρωπαϊκά σχολεία ανάλογος αριθμός τέτοιων θέσεων με εκείνον που υπάρχει στην Αγγλία και την Ουαλία, το Ηνωμένο Βασίλειο δεν αμφισβήτησε ότι αυτό είναι πράγματι δυνατό, αλλά δήλωσε ότι οι θέσεις στα ευρωπαϊκά σχολεία θα ήταν πολύ λίγες, ή ανύπαρκτες, και ότι θα ήταν υπ’ αυτές τις περιστάσεις δυσχερές να οριστούν τα ευρωπαϊκά σχολεία στα οποία θα δημιουργηθούν οι θέσεις αυτές. Τέτοιες, όμως, πρακτικές δυσκολίες στην κατανομή των θέσεων εργασίας που παρέχουν το δικαίωμα στις εν λόγω κλίμακες και στις εν λόγω αποδοχές δεν μπορούν να δικαιολογήσουν την άρνηση θεσπίσεως τέτοιων θέσεων για τα ευρωπαϊκά σχολεία. Δεν αμφισβητείται εξ άλλου ότι, σύμφωνα με το άρθρο 12, παράγραφος 4, στοιχείο αʹ, προτελευταία περίοδος, της συμβάσεως, το Ηνωμένο Βασίλειο θα μπορούσε να ζητήσει την αρωγή του ανωτάτου συμβουλίου για την επίλυση των συγκεκριμένων δυσκολιών με σκοπό τον καθορισμό στα ευρωπαϊκά σχολεία θέσεων εργασίας για «excellent teachers» και «advanced skills teachers».
91
Από τα ανωτέρω προκύπτει ότι η πρόσβαση σε ευνοϊκότερες μισθολογικές κλίμακες, όπως η «post-threshold pay scale» καθώς και οι εφαρμοζόμενες κλίμακες για τους «excellent teachers» και τους «advanced skills teachers», καθώς και η λήψη άλλων επιπλέον αποδοχών, όπως οι «teaching and learning responsibility payments», που προβλέπονται από τη STPCD, συνιστούν δικαίωμα προαγωγής κατά την έννοια του άρθρου 12, παράγραφος 4, στοιχείο αʹ, τελευταία περίοδος, της συμβάσεως, για την τήρηση του οποίου οφείλει να μεριμνά το Ηνωμένο Βασίλειο υπέρ των τοποθετημένων ή αποσπασμένων στα ευρωπαϊκά σχολεία από την Αγγλία και την Ουαλία εκπαιδευτικών. Εξάλλου, δεδομένου ότι η πρόσβαση σε αυτές τις κλίμακες και η λήψη των αποδοχών αυτών επηρεάζουν άμεσα το ποσό της συντάξεως γήρατος την οποία θα δικαιούνται οι εκπαιδευτικοί αυτοί, συνιστούν επίσης δικαίωμα συνταξιοδοτήσεως που κατοχυρώνεται από το εθνικό τους καθεστώς, κατά την έννοια της διατάξεως αυτής.
92
Τέλος, όσον αφορά το ερώτημα αν το Ηνωμένο Βασίλειο εφαρμόζει ορθώς το άρθρο 25, παράγραφος 1, της συμβάσεως, πρέπει να υπομνησθεί ότι η διάταξη αυτή υποχρεώνει τα κράτη μέλη να συνεισφέρουν στον προϋπολογισμό των ευρωπαϊκών σχολείων μέσω της συνεχούς καταβολής των μισθών για τους αποσπασμένους ή τοποθετημένους στα σχολεία αυτά καθηγητές. Κατά την παράγραφο 2 του ιδίου αυτού άρθρου, σε συνδυασμό με το άρθρο 49 του κανονισμού υπηρεσιακής καταστάσεως του αποσπασμένου προσωπικού, η Ένωση συνεισφέρει στον εν λόγω προϋπολογισμό με την καταβολή του ευρωπαϊκού συμπληρώματος. Συναφώς, η Επιτροπή, χωρίς να αντικρουσθεί ουσιαστικά επ’ αυτού από το Ηνωμένο Βασίλειο, προέβαλε αριθμητικά δεδομένα, από τα οποία προκύπτει με πειστικό τρόπο ότι το πάγωμα των αποδοχών των τοποθετημένων ή αποσπασμένων στα ευρωπαϊκά σχολεία Άγγλων και Ουαλών εκπαιδευτικών είχε ως συνέπεια την καταβολή υψηλότερου ευρωπαϊκού συμπληρώματος στους εκπαιδευτικούς αυτούς, με αποτέλεσμα την αύξηση της ετήσιας συνεισφοράς της Ένωσης στον προϋπολογισμό των εν λόγω σχολείων.
93
Η διαπίστωση αυτή δεν αναιρείται μεταξύ άλλων ούτε από το επιχείρημα του Ηνωμένου Βασιλείου με το οποίο προβάλλεται ότι η πρόσβαση σε ανώτερες μισθολογικές κλίμακες και σε επιπλέον αποδοχές εξαρτάται από την ατομική αξιολόγηση κάθε εκπαιδευτικού, η οποία δεν έχει ακόμη διενεργηθεί για τους τοποθετημένους ή αποσπασμένους στα ευρωπαϊκά σχολεία Άγγλους και Ουαλούς εκπαιδευτικούς. Πράγματι, το επιχείρημα αυτό παραβλέπει προφανώς ότι, αφενός, τέτοιες αξιολογήσεις δεν έχουν διενεργηθεί έως τώρα ακριβώς λόγω του συστηματικού αποκλεισμού των εκπαιδευτικών αυτών από τις εν λόγω κλίμακες και αποδοχές και, αφετέρου, μπορεί ευλόγως να υποτεθεί ότι, ελλείψει τέτοιου αποκλεισμού, ορισμένοι από τους εκπαιδευτικούς αυτούς θα μπορούσαν ήδη να έχουν καταταγεί σε αυτές τις κλίμακες ή να έχουν λάβει τις αποδοχές αυτές.
94
Κατά συνέπεια, στο μέτρο που η ορθή ερμηνεία και η ορθή εφαρμογή του άρθρου 12, παράγραφος 4, στοιχείο αʹ, τελευταία περίοδος, της συμβάσεως από το Ηνωμένο Βασίλειο θα είχαν ως αποτέλεσμα μεγαλύτερη συνεισφορά του κράτους μέλους αυτού στον προϋπολογισμό των ευρωπαϊκών σχολείων, υφίσταται τουλάχιστον έμμεσος σύνδεσμος, μεταξύ της παραβάσεως του άρθρου 12, παράγραφος 4, στοιχείο αʹ, της συμβάσεως και της υποχρεώσεως που βαρύνει τα κράτη μέλη κατά το άρθρο 25, παράγραφος 1, της εν λόγω συμβάσεως, σύνδεσμος ο οποίος εξάλλου δεν έχει αμφισβητηθεί από το Ηνωμένο Βασίλειο. Κατά συνέπεια, εμποδίζοντας τους εν λόγω εκπαιδευτικούς να υποβάλουν αίτηση για μια από τις ανώτερες μισθολογικές κλίμακες ή να λάβουν «teaching and learning responsibility payments», το Ηνωμένο Βασίλειο παρέβη επίσης το άρθρο 25, παράγραφος 1, της συμβάσεως.
95
Από το σύνολο των προεκτεθέντων επιβάλλεται η διαπίστωση ότι, αποκλείοντας την πρόσβαση των τοποθετημένων ή αποσπασμένων στα ευρωπαϊκά σχολεία Άγγλων και Ουαλών εκπαιδευτικών, κατά τη διάρκεια της τοποθετήσεως ή αποσπάσεώς τους, σε ευνοϊκότερες μισθολογικές κλίμακες, μεταξύ των οποίων οι λεγόμενες «threshold pay», «excellent teacher system» ή «advanced skills teachers», και από τη λήψη άλλων επιπλέον αποδοχών, όπως οι «teaching and learning responsibility payments», που προβλέπονται από τη STPCD, το Ηνωμένο Βασίλειο παρέβη τα άρθρα 12, παράγραφος 4, στοιχείο αʹ, και 25, παράγραφος 1, της συμβάσεως.
Επί των δικαστικών εξόδων
96
Κατά το άρθρο 69, παράγραφος 2, του Κανονισμού Διαδικασίας, ο ηττηθείς διάδικος καταδικάζεται στα δικαστικά έξοδα εφόσον υπάρχει σχετικό αίτημα του νικήσαντος διαδίκου. Δεδομένου ότι η Επιτροπή διατύπωσε σχετικό αίτημα και το Ηνωμένο Βασίλειο ηττήθηκε, πρέπει αυτό να καταδικαστεί στα δικαστικά έξοδα.
Για τους λόγους αυτούς, το Δικαστήριο (πρώτο τμήμα) αποφασίζει:
1)
Το άρθρο 12, παράγραφος 4, στοιχείο αʹ, τελευταία περίοδος, της συμβάσεως σχετικά με το καταστατικό των ευρωπαϊκών σχολείων της 21ης Ιουνίου 1994 έχει την έννοια ότι υποχρεώνει τα συμβαλλόμενα στη σύμβαση αυτή κράτη μέλη να μεριμνούν ώστε οι τοποθετημένοι ή αποσπασμένοι σε ευρωπαϊκά σχολεία εκπαιδευτικοί να έχουν, κατά τη διάρκεια της αποσπάσεως ή τοποθετήσεώς τους, τα ίδια δικαιώματα εξελίξεως στη σταδιοδρομία και συνταξιοδοτήσεως με εκείνα που αναγνωρίζονται στους ομολόγους τους σε εθνικό επίπεδο δυνάμει της νομοθεσίας του κράτους μέλους καταγωγής τους.
2)
Αποκλείοντας την πρόσβαση των τοποθετημένων ή αποσπασμένων στα ευρωπαϊκά σχολεία Άγγλων και Ουαλών εκπαιδευτικών, κατά τη διάρκεια της τοποθετήσεως ή αποσπάσεώς τους, σε ευνοϊκότερες μισθολογικές κλίμακες, μεταξύ των οποίων οι λεγόμενες «threshold pay», «excellent teacher system» ή «advanced skills teachers», και από τη λήψη άλλων επιπλέον αποδοχών, όπως οι «teaching and learning responsibility payments», που προβλέπονται από τη «School Teachers Pay and Conditions Document», το Ηνωμένο Βασίλειο της Μεγάλης Βρετανίας και της Βόρειας Ιρλανδίας παρέβη τα άρθρα 12, παράγραφος 4, στοιχείο αʹ, και 25, παράγραφος 1, της συμβάσεως αυτής.
3)
Καταδικάζει το Ηνωμένο Βασίλειο της Μεγάλης Βρετανίας και της Βόρειας Ιρλανδίας στα δικαστικά έξοδα.
(υπογραφές)
Άρθρο 267 ΣΛΕΕ — Αναίρεση δικαστικής αποφάσεως — Αναπομπή στο δικαστήριο που είχε εκδώσει την αναιρεθείσα απόφαση — Υποχρέωση συμμορφώσεως προς την αναιρετική απόφαση — Προδικαστική παραπομπή — Δυνατότητα — Περιβάλλον — Σύμβαση του Ώρχους — Οδηγία 85/337/ΕΟΚ — Οδηγία 96/61/ΕΚ — Συμμετοχή του κοινού στη διαδικασία λήψεως αποφάσεως — Δημιουργία χώρου υγειονομικής ταφής απορριμμάτων — Αίτηση αδειοδοτήσεως — Επιχειρηματικό απόρρητο — Μη γνωστοποίηση ενός εγγράφου στο κοινό — Συνέπειες για το κύρος της αφορώσας τον χώρο υγειονομικής ταφής απορριμμάτων αποφάσεως αδειοδοτήσεως — Νομιμοποίηση της καταστάσεως — Εκτίμηση των περιβαλλοντικών επιπτώσεων του σχεδίου — Τελική γνώμη προγενέστερη της προσχωρήσεως του κράτους μέλους στην Ένωση — Διαχρονική εφαρμογή της οδηγίας 85/337 — Ένδικο βοήθημα — Προσωρινά μέτρα — Αναστολή εκτελέσεως — Ακύρωση της προσβαλλομένης αποφάσεως — Δικαίωμα ιδιοκτησίας — Προσβολή»
Στην υπόθεση C-416/10,
με αντικείμενο αίτηση προδικαστικής αποφάσεως υποβληθείσα δυνάμει του άρθρου 267 ΣΛΕΕ από το Najvyšší súd Slovenskej republiky (Σλοβακία) με απόφαση της 17ης Αυγούστου 2010, η οποία περιήλθε στο Δικαστήριο στις 23 Αυγούστου 2010, στο πλαίσιο της δίκης
Jozef Križan,
Katarína Aksamitová,
Gabriela Kokošková,
Jozef Kokoška,
Martina Strezenická,
Jozef Strezenický,
Peter Šidlo,
Lenka Šidlová,
Drahoslava Šidlová,
Milan Šimovič,
Elena Šimovičová,
Stanislav Aksamit,
Tomáš Pitoňák,
Petra Pitoňáková,
Mária Križanová,
Vladimír Mizerák,
Ľubomír Pevný,
Darina Brunovská,
Mária Fišerová,
Lenka Fišerová,
Peter Zvolenský,
Katarína Zvolenská,
Kamila Mizeráková,
Anna Konfráterová,
Milan Konfráter,
Michaela Konfráterová,
Tomáš Pavlovič,
Jozef Krivošík,
Ema Krivošíková,
Eva Pavlovičová,
Jaroslav Pavlovič,
Pavol Šipoš,
Martina Šipošová,
Jozefína Šipošová,
Zuzana Šipošová,
Ivan Čaputa,
Zuzana Čaputová,
Štefan Strapák,
Katarína Strapáková,
František Slezák,
Agnesa Slezáková,
Vincent Zimka,
Elena Zimková,
Marián Šipoš,
Mesto Pezinok
κατά
Slovenská inšpekcia životného prostredia,
παρισταμένης της:
Ekologická skládka as,
ΤΟ ΔΙΚΑΣΤΗΡΙΟ (τμήμα μείζονος συνθέσεως),
συγκείμενο από τους Β. Σκουρή, Πρόεδρο, K. Lenaerts, αντιπρόεδρο, A. Tizzano, M. Ilešič, L. Bay Larsen (εισηγητή), J. Malenovský, προέδρους τμήματος, A. Borg Barthet, J.-C. Bonichot, C. Toader, J.-J. Kasel και M. Safjan, δικαστές,
γενική εισαγγελέας: J. Kokott
γραμματέας: C. Strömholm, υπάλληλος διοικήσεως,
έχοντας υπόψη την έγγραφη διαδικασία και κατόπιν της επ’ ακροατηρίου συζητήσεως της 17ης Ιανουαρίου 2012,
λαμβάνοντας υπόψη τις παρατηρήσεις που υπέβαλαν:
οι Jozef Križan, Katarína Aksamitová, Gabriela Kokošková, Jozef Kokoška, Martina Strezenická, Jozef Strezenický, Peter Šidlo, Lenka Šidlová, Drahoslava Šidlová, Milan Šimovič, Elena Šimovičová, Stanislav Aksamit, Tomáš Pitoňák, Petra Pitoňáková, Mária Križanová, Vladimír Mizerák, Ľubomír Pevný, Darina Brunovská, Mária Fišerová, Lenka Fišerová, Peter Zvolenský, Katarína Zvolenská, Kamila Mizeráková, Anna Konfráterová, Milan Konfráter, Michaela Konfráterová, Tomáš Pavlovič, Jozef Krivošík, Ema Krivošíková, Eva Pavlovičová, Jaroslav Pavlovič, Pavol Šipoš, Martina Šipošová, Jozefína Šipošová, Zuzana Šipošová, Ivan Čaputa, Zuzana Čaputová, Štefan Strapák, Katarína Strapáková, František Slezák, Agnesa Slezáková, Vincent Zimka, Elena Zimková και Marián Šipoš, εκπροσωπούμενοι από τους T. Kamenec και Z. Čaputová, advokáti,
ο Mesto Pezinok, εκπροσωπούμενος από τους J. Ondruš και K. Siváková, advokáti,
η Slovenská inšpekcia životného prostredia, εκπροσωπούμενη από τους L. Fogaš, advokát,
η Ekologická skládka as, εκπροσωπούμενη από τον P. Kováč, advokát,
η Σλοβακική Κυβέρνηση, εκπροσωπούμενη από την B. Ricziová,
η Τσεχική Κυβέρνηση, εκπροσωπούμενη από τους M. Smolek και D. Hadroušek,
η Γαλλική Κυβέρνηση, εκπροσωπούμενη από τον S. Menez,
η Αυστριακή Κυβέρνηση, εκπροσωπούμενη από τη C. Pesendorfer,
η Ευρωπαϊκή Επιτροπή, εκπροσωπούμενη από τους P. Oliver και A. Tokár,
αφού άκουσε τη γενική εισαγγελέα που ανέπτυξε τις προτάσεις της κατά τη συνεδρίαση της 19ης Απριλίου 2012,
εκδίδει την ακόλουθη
Απόφαση
1
Η αίτηση προδικαστικής αποφάσεως αφορά την ερμηνεία της Συμβάσεως για την πρόσβαση σε πληροφορίες, τη συμμετοχή του κοινού στη λήψη αποφάσεων και την πρόσβαση στη δικαιοσύνη σε θέματα περιβάλλοντος, η οποία υπεγράφη στο Ώρχους στις 25 Ιουνίου 1998 και εγκρίθηκε εξ ονόματος της Ευρωπαϊκής Κοινότητας με την απόφαση 2005/370/ΕΚ του Συμβουλίου, της 17ης Φεβρουαρίου 2005 (EE L 124, σ. 1, στο εξής: Σύμβαση του Ώρχους), των άρθρων 191, παράγραφοι 1 και 2, ΣΛΕΕ και 267 ΣΛΕΕ, της οδηγίας 85/337/ΕΟΚ του Συμβουλίου, της 27ης Ιουνίου 1985, για την εκτίμηση των επιπτώσεων ορισμένων σχεδίων δημοσίων και ιδιωτικών έργων στο περιβάλλον (EE L 175, σ. 40), όπως τροποποιήθηκε με την οδηγία 2003/35/ΕΚ του Ευρωπαϊκού Κοινοβουλίου και του Συμβουλίου, της 26ης Μαΐου 2003 (EE L 156, σ. 17, στο εξής: οδηγία 85/337), καθώς και της οδηγίας 96/61/ΕΚ του Συμβουλίου, της 24ης Σεπτεμβρίου 1996, σχετικά με την ολοκληρωμένη πρόληψη και έλεγχο της ρυπάνσεως (EE L 257, σ. 26), όπως τροποποιήθηκε με τον κανονισμό (ΕΚ) 166/2006 του Ευρωπαϊκού Κοινοβουλίου και του Συμβουλίου, της 18ης Ιανουαρίου 2006 (EE L 33, σ. 1, στο εξής: οδηγία 96/61).
2
Η αίτηση αυτή υποβλήθηκε στο πλαίσιο διαφοράς μεταξύ, αφενός, του J. Križan και 43 άλλων εφεσειόντων φυσικών προσώπων, κατοίκων του Δήμου του Pezinok, καθώς και του Mesto Pezinok (Δήμου του Pezinok) και, αφετέρου, της Slovenská inšpekcia životného prostredia (σλοβακικής επιθεωρήσεως περιβάλλοντος, στο εξής: inšpekcia) σχετικά με τη νομιμότητα αποφάσεων της διοικητικής αρχής να αδειοδοτήσει τη δημιουργία και εκμετάλλευση από την Ekologická skládka as (στο εξής: Ekologická skládka), παρεμβαίνουσα στην κύρια δίκη, ενός χώρου υγειονομικής ταφής απορριμμάτων.
Το νομικό πλαίσιο
Το διεθνές δίκαιο
3
Το άρθρο 6 της Συμβάσεως του Ώρχους, το οποίο επιγράφεται «Συμμετοχή του κοινού σε αποφάσεις για ειδικές δραστηριότητες», ορίζει στις παραγράφους του 1, 2, 4 και 6:
1. Κάθε μέρος:
α)
εφαρμόζει τις διατάξεις του παρόντος άρθρου όσον αφορά αποφάσεις για το κατά πόσον θα επιτρέπονται προτεινόμενες δραστηριότητες που απαριθμούνται στο παράρτημα Ι·
2. Το ενδιαφερόμενο κοινό ενημερώνεται, είτε με δημόσια ανακοίνωση είτε μεμονωμένα, όπως ενδείκνυται, σε πρώιμο στάδιο της διαδικασίας λήψεως περιβαλλοντικών αποφάσεων και κατά κατάλληλο, έγκαιρο και αποτελεσματικό τρόπο, μεταξύ άλλων, σχετικά με:
δ)
την προβλεπόμενη διαδικασία, συμπεριλαμβανομένων, αν και πότε μπορούν να παρασχεθούν αυτές οι πληροφορίες:
iv)
ένδειξης της δημόσιας αρχής από την οποία μπορούν να λαμβάνονται σχετικές πληροφορίες και όπου έχουν κατατεθεί οι σχετικές πληροφορίες προς εξέταση από το κοινό,
4. Κάθε μέρος προβλέπει πρώιμη συμμετοχή του κοινού, όταν είναι ανοικτές όλες οι επιλογές και μπορεί να λάβει χώρα πραγματική συμμετοχή του κοινού.
6. Κάθε μέρος απαιτεί από τις αρμόδιες δημόσιες αρχές να παρέχουν στο ενδιαφερόμενο κοινό πρόσβαση για εξέταση, κατόπιν αιτήματος σε περίπτωση που απαιτείται βάσει του εθνικού δικαίου, ατελώς και μόλις καθίστανται διαθέσιμες, σε όλες τις πληροφορίες σχετικά με τη λήψη αποφάσεων που αναφέρεται στο παρόν άρθρο, οι οποίες είναι διαθέσιμες κατά τη στιγμή της διαδικασίας συμμετοχής του κοινού, υπό την επιφύλαξη του δικαιώματος των μερών να αρνούνται να κοινολογήσουν ορισμένες πληροφορίες, σύμφωνα [μεταξύ άλλων] με το άρθρο 4, παράγραφο[ς] 4.
»
4
Το άρθρο 9 της ίδιας Συμβάσεως, το οποίο επιγράφεται «Πρόσβαση στη δικαιοσύνη», ορίζει στις παραγράφους του 2 και 4:
2. Κάθε μέρος, στο πλαίσιο της εθνικής του νομοθεσίας, εξασφαλίζει ότι το ενδιαφερόμενο κοινό:
β)
διαθέτει πρόσβαση σε διαδικασία επανεξέτασης ενώπιον δικαστηρίου ή/και άλλου ανεξάρτητου και αμερόληπτου φορέα που καθορίζεται διά νόμου, προκειμένου να προσβάλει την ουσιαστική και τυπική νομιμότητα οποιασδήποτε απόφασης, πράξης ή παράλειψης που υπόκειται στις διατάξεις του άρθρου 6 και, σε περίπτωση που προβλέπεται από το εθνικό δίκαιο και υπό την επιφύλαξη της παραγράφου 3, άλλων σχετικών διατάξεων της παρούσας σύμβασης.
4. Επιπλέον, και υπό την επιφύλαξη της παραγράφου 1, οι διαδικασίες που αναφέρονται στις παραγράφους 1, 2 και 3 προβλέπουν κατάλληλη και αποτελεσματική επανόρθωση, συμπεριλαμβανομένων προσωρινών μέτρων, όπως ενδείκνυται, και είναι αμερόληπτες, δίκαιες, έγκαιρες και μη απαγορευτικά δαπανηρές. […]»
5
Το παράρτημα I, παράγραφος 5, της Συμβάσεως του Ώρχους αναφέρει σχετικά με τις δραστηριότητες του άρθρου 6, παράγραφος 1, στοιχείο αʹ, της Συμβάσεως αυτής:
Διαχείριση αποβλήτων:
[χ]ώροι υγειονομικής ταφής που δέχονται άνω των 10 τόνων ημερησίως ή ολικής χωρητικότητας άνω των 25000 τόνων, εκτός από τους χώρους υγειονομικής ταφής αδρανών αποβλήτων.»
Το δίκαιο της Ένωσης
Η οδηγία 85/337
6
Το άρθρο 1, παράγραφος 2, της οδηγίας 85/337 ορίζει την «άδεια» ως «απόφαση της ή των αρμόδιων αρχών που δίνει το δικαίωμα στον κύριο του έργου να πραγματοποιήσει το σχέδιο».
7
Το άρθρο 2 της εν λόγω οδηγίας έχει ως εξής:
1. Τα κράτη μέλη θεσπίζουν τις απαραίτητες διατάξεις ώστε τα σχέδια που, ιδίως, λόγω της φύσης, του μεγέθους ή της θέσης τους, μπορούν να έχουν σημαντικές επιπτώσεις στο περιβάλλον, να υποβάλλονται σε εκτίμηση όσον αφορά τις επιπτώσεις τους πριν δοθεί η άδεια. Αυτά τα σχέδια καθορίζονται στο άρθρο 4.
2. Η εκτίμηση των επιπτώσεων στο περιβάλλον μπορεί να διεξάγεται από τα κράτη μέλη στα πλαίσια των υπαρχουσών διαδικασιών παροχής αδειών για σχέδια ή, αν δεν υπάρχει τέτοια διαδικασία, στα πλαίσια άλλων διαδικασιών ή των διαδικασιών που θα θεσπιστούν για την εκπλήρωση των στόχων της παρούσας οδηγίας.
»
Η οδηγία 96/61
8
Στην αιτιολογική σκέψη 23 της οδηγίας 96/61 εκτίθενται:
για να ενημερώνεται το κοινό σχετικά με τη λειτουργία εγκαταστάσεων και τις δυνητικές επιπτώσεις τους στο περιβάλλον και για να εξασφαλιστεί η διαφάνεια της διαδικασίας χορήγησης της άδειας στο σύνολο της Κοινότητας, το κοινό πρέπει να έχει πρόσβαση, πριν ληφθεί οποιαδήποτε απόφαση, στις πληροφορίες σχετικά με τις αιτήσεις αδείας νέων εγκαταστάσεων
9
Το άρθρο 1 της εν λόγω οδηγίας, το οποίο επιγράφεται «Σκοπός και πεδίο εφαρμογής», ορίζει:
Στόχος της οδηγίας είναι η ολοκληρωμένη πρόληψη και έλεγχος της ρύπανσης που προκαλούν οι δραστηριότητες του παραρτήματος Ι. Η οδηγία προβλέπει μέτρα αποφυγής και, όταν αυτό δεν είναι δυνατόν, μείωσης των εκπομπών από τις ανωτέρω δραστηριότητες στην ατμόσφαιρα, το νερό και το έδαφος, και μέτρα για τα απόβλητα, ώστε να επιτευχθεί υψηλό επίπεδο προστασίας του περιβάλλοντος στο σύνολό του, με την επιφύλαξη της οδηγίας [85/337] και των άλλων σχετικών κοινοτικών απαιτήσεων.»
10
Το άρθρο 15 της ίδιας οδηγίας, το οποίο επιγράφεται «Πρόσβαση στις πληροφορίες και συμμετοχή του κοινού στη διαδικασία χορήγησης της άδειας», ορίζει:
1. Τα κράτη μέλη διασφαλίζουν ότι παρέχεται έγκαιρα και πραγματικά στο ενδιαφερόμενο κοινό η δυνατότητα συμμετοχής στη διαδικασία:
έκδοσης άδειας για νέες εγκαταστάσεις,
Η διαδικασία που καθορίζεται στο παράρτημα V εφαρμόζεται για τους σκοπούς της εν λόγω συμμετοχής του κοινού.
4. [Η παράγραφος 1, μεταξύ άλλων, εφαρμόζεται] με την επιφύλαξη των περιορισμών που προβλέπονται στο άρθρο 3, παράγραφοι 2 και 3, της οδηγίας 90/313/ΕΟΚ [του Συμβουλίου, της 7ης Ιουνίου 1990, σχετικά με την ελεύθερη πληροφόρηση για θέματα περιβάλλοντος (EE L 158, σ. 56)].
»
11
Το άρθρο 15α της οδηγίας 96/61, το οποίο επιγράφεται «Πρόσβαση στη δικαιοσύνη», έχει ως εξής:
Τα κράτη μέλη διασφαλίζουν ότι, σύμφωνα με το εθνικό νομικό τους σύστημα, κάθε μέλος του ενδιαφερόμενου κοινού:
έχει πρόσβαση σε μια διαδικασία εξέτασης ενώπιον δικαστηρίου ή άλλου ανεξάρτητου και αμερόληπτου οργάνου, συσταθέντος νομοθετικώς, προκειμένου να αμφισβητήσει την ουσιαστική ή τη διαδικαστική νομιμότητα αποφάσεων, πράξεων ή παραλείψεων που εμπίπτουν στις διατάξεις της παρούσας οδηγίας περί συμμετοχής του κοινού.
Οι σχετικές διαδικασίες πρέπει να είναι ορθές, δίκαιες, εμπρόθεσμες και να μην έχουν απαγορευτικό κόστος.
»
12
Το παράρτημα I της οδηγίας 96/61, το οποίο επιγράφεται «Κατηγορίες βιομηχανικών δραστηριοτήτων που αναφέρονται στο άρθρο 1», αναφέρει, στο σημείο του 5.4, τους «[χ]ώρ[ους] ταφής που δέχονται άνω των δέκα τόνων ημερησίως ή ολικής χωρητικότητας άνω των 25000 τόνων, εκτός από τους χώρους ταφής αδρανών απορριμμάτων».
13
Το παράρτημα V της ίδιας οδηγίας, το οποίο επιγράφεται «Συμμετοχή του κοινού στη λήψη των αποφάσεων», ορίζει μεταξύ άλλων:
1.
Το κοινό ενημερώνεται (με ανακοινώσεις ή άλλα πρόσφορα μέσα όπως τα ηλεκτρονικά μέσα όπου αυτά είναι διαθέσιμα) για τα ακόλουθα ζητήματα κατά την έναρξη της διαδικασίας λήψης απόφασης ή, το αργότερο, αμέσως μόλις καταστεί ευλόγως δυνατή η παροχή των πληροφοριών:
γ)
λεπτομέρειες σχετικά με τις αρμόδιες αρχές που είναι υπεύθυνες για τη λήψη της απόφασης, τις αρχές από τις οποίες μπορούν να παρασχεθούν σχετικές πληροφορίες και τις αρχές προς τις οποίες μπορούν να υποβληθούν παρατηρήσεις ή ερωτήματα και λεπτομέρειες του χρονοδιαγράμματος για τη διαβίβαση των παρατηρήσεων ή ερωτημάτων·
στ)
υπόδειξη του χρονοδιαγράμματος και του τόπου όπου οι σχετικές πληροφορίες καθίστανται διαθέσιμες καθώς και τα μέσα διά των οποίων καθίστανται διαθέσιμες·
»
Η οδηγία 2003/4/ΕΚ
14
Η αιτιολογική σκέψη 16 της οδηγίας 2003/4/ΕΚ του Ευρωπαϊκού Κοινοβουλίου και του Συμβουλίου, της 28ης Ιανουαρίου 2003, για την πρόσβαση του κοινού σε περιβαλλοντικές πληροφορίες και για την κατάργηση της οδηγίας 90/313 (EE L 41, σ. 26), έχει ως εξής:
Το δικαίωμα στην πληροφόρηση σημαίνει ότι η δημοσιοποίηση πληροφοριών θα πρέπει να είναι ο γενικός κανόνας και ότι θα πρέπει να επιτρέπεται στις δημόσιες αρχές να απορρίπτουν αιτήματα για περιβαλλοντικές πληροφορίες σε συγκεκριμένες και σαφώς καθοριζόμενες περιπτώσεις. Οι λόγοι απόρριψης θα πρέπει να ερμηνεύονται συσταλτικά, το δε δημόσιο συμφέρον που εξυπηρετείται από τη διάθεση των πληροφοριών θα πρέπει να σταθμίζεται συγκριτικά προς το συμφέρον που εξυπηρετείται από την άρνηση δημοσιοποίησης των πληροφοριών αυτών. Οι λόγοι της άρνησης πρέπει να εκτίθενται στον αιτούντα εντός του χρονικού διαστήματος που ορίζεται στην παρούσα οδηγία.»
15
Το άρθρο 4, παράγραφοι 2 και 4, της οδηγίας αυτής ορίζει μεταξύ άλλων:
2. Τα κράτη μέλη μπορούν να προβλέπουν την απόρριψη αιτήσεων περιβαλλοντικών πληροφοριών αν η δημοσιοποίηση των πληροφοριών αυτών θα μπορούσε να επηρεάσει αρνητικά:
δ)
τον εμπιστευτικό χαρακτήρα εμπορικών ή βιομηχανικών πληροφοριών όταν η εθνική ή κοινοτική νομοθεσία προβλέπει αυτόν τον εμπιστευτικό χαρακτήρα προκειμένου να προστατευθεί θεμιτό οικονομικό συμφέρον, συμπεριλαμβανομένου του δημόσιου συμφέροντος για την τήρηση του εμπιστευτικού χαρακτήρα των στατιστικών στοιχείων και του φορολογικού απορρήτου·
Οι λόγοι απόρριψης που αναφέρονται στις παραγράφους 1 και 2 ερμηνεύονται συσταλτικά, λαμβανομένου υπόψη, για τη συγκεκριμένη περίπτωση, του δημόσιου συμφέροντος που εξυπηρετεί η δημοσιοποίηση των πληροφοριών. Σε κάθε συγκεκριμένη περίπτωση, το δημόσιο συμφέρον που εξυπηρετεί η δημοσιοποίηση των πληροφοριών σταθμίζεται συγκριτικά προς το συμφέρον που εξυπηρετεί η άρνηση. [...]
4. Περιβαλλοντικές πληροφορίες που κατέχονται από τις δημόσιες αρχές ή για λογαριασμό τους και οι οποίες έχουν ζητηθεί από τον αιτούντα παρέχονται εν μέρει όταν είναι δυνατόν να διαχωρισθούν οι πληροφορίες που εμπίπτουν στο πεδίο εφαρμογής της παραγράφου 1, στοιχεία δʹ και εʹ, ή της παραγράφου 2 από το υπόλοιπο των αιτούμενων πληροφοριών.»
Η οδηγία 2003/35
16
Στην αιτιολογική σκέψη 5 της οδηγίας 2003/35 εκτίθεται ότι η νομοθεσία της Ένωσης πρέπει να ευθυγραμμιστεί καταλλήλως με τη Σύμβαση του Ώρχους ενόψει της επικυρώσεώς της.
Το σλοβακικό δίκαιο
Οι δικονομικοί κανόνες
17
Το άρθρο 135, παράγραφος 1, του κώδικα πολιτικής δικονομίας ορίζει:
Το δικαστήριο δεσμεύεται επίσης από τις αποφάσεις του Ústavný súd Slovenskej republiky ή του Ευρωπαϊκού Δικαστηρίου των Δικαιωμάτων του Ανθρώπου που άπτονται των θεμελιωδών δικαιωμάτων και ελευθεριών.»
18
Το άρθρο 56, παράγραφος 6, του νόμου 38/1993 Rec. περί της οργανώσεως, των δικονομικών κανόνων και του καθεστώτος των δικαστών του Ústavný súd Slovenskej republiky, στη μορφή που έχει εφαρμογή επί των πραγματικών περιστατικών της υποθέσεως της κύριας δίκης, ορίζει:
Αν το Ústavný súd Slovenskej republiky αναιρέσει δικαστική απόφαση, μέτρο ή άλλη δεσμευτική παρέμβαση και αναπέμψει την υπόθεση, εκείνος ο οποίος, στην υπόθεση εκείνη, εξέδωσε την απόφαση, διέταξε το μέτρο ή προέβη στη δεσμευτική παρέμβαση οφείλει να επανεξετάσει την υπόθεση και να αποφανθεί εκ νέου. Στη διαδικασία αυτή ή στο διάβημα αυτό, δεσμεύεται από την právny názor [νομική θέση] του Ústavný súd Slovenskej republiky.»
Οι διατάξεις περί εκτιμήσεως των περιβαλλοντικών επιπτώσεων, περί των κανόνων πολεοδομίας και περί των ολοκληρωμένων αδειών
– Ο νόμος 24/2006 Rec.
19
Το άρθρο 1, παράγραφος 1, του νόμου 24/2006 Rec. περί εκτιμήσεως των περιβαλλοντικών επιπτώσεων και περί τροποποιήσεως διαφόρων νόμων, στη μορφή που έχει εφαρμογή επί των πραγματικών περιστατικών της υποθέσεως της κύριας δίκης, ορίζει:
Ο παρών νόμος διέπει:
a)
τη διαδικασία εκτιμήσεως, από επαγγελματίες και από το κοινό, των υποτιθέμενων περιβαλλοντικών επιπτώσεων
2.
σχεδιαζόμενων εργασιών, πριν από την έκδοση της αποφάσεως καθορισμού του τόπου εκτελέσεώς τους ή πριν από την αδειοδότησή τους κατ’ εφαρμογήν της συγκεκριμένης ρυθμίσεως.
»
20
Το άρθρο 37 του νόμου αυτού ορίζει:
6)
Το χρονικό διάστημα ισχύος της αφορώσας εργασίες τελικής γνώμης είναι τρία έτη από τη διατύπωσή της. Η τελική γνώμη διατηρεί την ισχύ της αν, κατά το χρονικό αυτό διάστημα, διαδικασία καθορισμού του τόπου εκτελέσεως των εργασιών ή αδειοδοτήσεως των εργασιών κινήθηκε κατ’ εφαρμογήν της συγκεκριμένης ρυθμίσεως.
7)
Η ισχύς της αφορώσας εργασίες τελικής γνώμης δύναται να παραταθεί κατά δύο ανανεώσιμα έτη κατόπιν αιτήσεως του αιτήσαντος άδεια αν αυτός αποδείξει γραπτώς ότι δεν τροποποιήθηκαν σημαντικά οι σχεδιαζόμενες εργασίες και οι επιτόπιες συνθήκες, ότι δεν επήλθε κανένα νέο πραγματικό περιστατικό που συνδέεται με το ουσιαστικό περιεχόμενο της εκθέσεως αξιολογήσεως των εργασιών και ότι δεν αναπτύχθηκαν νέες τεχνολογίες χρήσιμες για την εκτέλεση των σχεδιαζόμενων εργασιών. Η απόφαση παρατάσεως της ισχύος της αφορώσας εργασίες τελικής γνώμης λαμβάνεται από τον αρμόδιο οργανισμό.»
21
Το άρθρο 65, παράγραφος 5, του εν λόγω νόμου διευκρινίζει:
Αν η τελική γνώμη διατυπώθηκε πριν από την 1η Φεβρουαρίου 2006 και αν η διαδικασία αδειοδοτήσεως των εργασιών που υπόκεινται σε αξιολόγηση δεν κινήθηκε κατ’ εφαρμογήν της συγκεκριμένης ρυθμίσεως, πρέπει να ζητηθεί να παρατείνει το υπουργείο την ισχύ της σύμφωνα με το άρθρο 37, παράγραφος 7.»
– Ο νόμος 50/1976 Rec.
22
Το άρθρο 32 του νόμου 50/1976 Rec. με τον οποίο θεσπίστηκε πολεοδομικός κώδικας, στη μορφή που έχει εφαρμογή επί των πραγματικών περιστατικών της υποθέσεως της κύριας δίκης, ορίζει:
Η εκτέλεση έργου, η τροποποίηση του προορισμού του εδάφους και η προστασία μειζόνων συμφερόντων επί του εδάφους είναι δυνατές μόνο βάσει πολεοδομικής αποφάσεως έχουσας τη μορφή
a)
αποφάσεως για την εκτέλεση έργου·
»
– Ο νόμος 245/2003 Rec.
23
Το άρθρο 8, παράγραφοι 3 και 4, του νόμου 245/2003 Rec. περί ολοκληρωμένης προλήψεως και μειώσεως της ρυπάνσεως και περί τροποποιήσεως διαφόρων νόμων, όπως τροποποιήθηκε με τον νόμο 532/2005 (στο εξής: νόμος 245/2003), ορίζει:
3) Σε περίπτωση ολοκληρωμένης άδειας εκμεταλλεύσεως απαιτούσας συγχρόνως άδεια κατασκευής νέου έργου ή τροποποιήσεως υπάρχοντος έργου, η διαδικασία περιλαμβάνει επίσης πολεοδομική διαδικασία, διαδικασία τροποποιήσεως πριν από την περάτωση του έργου και διαδικασία αδειοδοτήσεως εργασιών διαρρυθμίσεως.
4) Δεν αποτελούν μέρος της ολοκληρωμένης άδειας η πολεοδομική διαδικασία, η εκτίμηση των περιβαλλοντικών επιπτώσεων της εγκαταστάσεως και ο καθορισμός των προϋποθέσεων για την αποτροπή σοβαρών βιομηχανικών ατυχημάτων.»
24
Το άρθρο 11, παράγραφος 2, του νόμου αυτού διευκρινίζει:
Προσαρτώνται στην αίτηση [ολοκληρωμένης άδειας]:
c)
η τελική γνώμη μετά τη διαδικασία εκτιμήσεως των περιβαλλοντικών επιπτώσεων, αν το απαιτεί η εκμετάλλευση,
g)
η πολεοδομική απόφαση αν πρόκειται για νέα εκμετάλλευση ή για επέκταση υπάρχουσας εκμεταλλεύσεως
25
Το άρθρο 12 του εν λόγω νόμου, το οποίο επιγράφεται «Έναρξη της διαδικασίας», ορίζει:
(2) Μετά τη διαπίστωση ότι η αίτηση είναι πλήρης και ότι είναι καθορισμένος ο κύκλος των μερών που μετέχουν στη διαδικασία και των περί ων πρόκειται οργάνων, η διοίκηση
c)
δημοσιεύει την αίτηση στην ιστοσελίδα της, εξαιρουμένων των παραρτημάτων που δεν είναι διαθέσιμα σε ηλεκτρονική μορφή, και, τουλάχιστον επί 15 ημέρες, δημοσιεύει στον επίσημο πίνακά της τις ουσιώδεις πληροφορίες σχετικά με την υποβληθείσα αίτηση, τον φορέα εκμεταλλεύσεως και την εκμετάλλευση,
».
Η διαφορά της κύριας δίκης και τα προδικαστικά ερωτήματα
Η διοικητική διαδικασία
26
Στις 26 Ιουνίου 1997 ο Mesto Pezinok εξέδωσε τον γενικό κανονισμό 2/1997 περί πολεοδομικού σχεδίου, ο οποίος προέβλεπε, μεταξύ άλλων, τη δημιουργία χώρου υγειονομικής ταφής απορριμμάτων σε ένα λάκκο εξορύξεως γης για πλινθοποιεία, ο οποίος αποκαλείται «Nová jama» (νέο όρυγμα).
27
Βάσει εκθέσεως αξιολογήσεως ενός σχεδίου καθορισμού του χώρου υγειονομικής ταφής απορριμμάτων το οποίο υποβλήθηκε από την Pezinské tehelne as στις 16 Δεκεμβρίου 1998, το Υπουργείο Περιβάλλοντος προέβη το 1999 σε εκτίμηση των περιβαλλοντικών επιπτώσεων. Διατύπωσε τελική γνώμη στις 26 Ιουλίου 1999.
28
Στις 7 Αυγούστου 2002 η Ekologická skládka υπέβαλε στην αρμόδια υπηρεσία του Mesto Pezinok αίτηση εκδόσεως πολεοδομικής αποφάσεως αφορώσας τη δημιουργία χώρου υγειονομικής ταφής απορριμμάτων στη Nová jama.
29
Στις 27 Μαρτίου 2006 το Υπουργείο Περιβάλλοντος, κατόπιν αιτήσεως της Pezinské tehelne as, παρέτεινε μέχρι την 1η Φεβρουαρίου 2008 την ισχύ της τελικής του γνώμης της 26ης Ιουλίου 1999.
30
Με απόφαση της 30ής Νοεμβρίου 2006, όπως έχει μετά από απόφαση της Krajský stavebný úrad v Bratislave (Περιφερειακής Αρχής Πολεοδομικού Σχεδιασμού της Μπρατισλάβα) της 7ης Μαΐου 2007, ο Mesto Pezinok αδειοδότησε, κατόπιν της αιτήσεως της Ekologická skládka, τη δημιουργία χώρου υγειονομικής ταφής απορριμμάτων στη Nová jama.
31
Κατόπιν αιτήσεως ολοκληρωμένης άδειας που υποβλήθηκε στις 25 Σεπτεμβρίου 2007 από την Ekologická skládka, η Slovenská inšpekcia životného prostredia, Inšpektorát životného prostredia Bratislava (σλοβακική επιθεώρηση περιβάλλοντος, όργανο της Μπρατισλάβα, στο εξής: inšpektorát) κίνησε ολοκληρωμένη διαδικασία βάσει του νόμου 245/2003, ο οποίος μετέφερε την οδηγία 96/61. Στις 17 Οκτωβρίου 2007, από κοινού με τις δημόσιες υπηρεσίες προστασίας του περιβάλλοντος, δημοσίευσε την εν λόγω αίτηση τάσσοντας προθεσμία 30 ημερών για την κατάθεση παρατηρήσεων του κοινού και των περί ων πρόκειται κρατικών υπηρεσιών.
32
Λαμβανομένου υπόψη ότι οι εφεσείοντες της κύριας δίκης υποστήριξαν ότι η αίτηση ολοκληρωμένης άδειας που υποβλήθηκε από την Ekologická skládka έχει ελλιπή χαρακτήρα εφόσον δεν περιλαμβάνει, ως παράρτημα που προβλέπεται από το άρθρο 11, παράγραφος 2, στοιχείο g, του νόμου 245/2003, την πολεοδομική απόφαση σχετικά με τη δημιουργία του χώρου υγειονομικής ταφής απορριμμάτων, το inšpektorát ανέστειλε στις 26 Νοεμβρίου 2007 την ολοκληρωμένη διαδικασία και ζήτησε κοινοποίηση της αποφάσεως αυτής.
33
Στις 27 Δεκεμβρίου 2007 η Ekologická skládka διαβίβασε την εν λόγω απόφαση σημειώνοντας ότι τη θεωρεί επιχειρηματικό απόρρητο. Βάσει της σημειώσεως αυτής, το inšpektorát δεν έθεσε το επίμαχο έγγραφο στη διάθεση των εφεσειόντων της κύριας δίκης.
34
Στις 22 Ιανουαρίου 2008 το inšpektorát χορήγησε στην Ekologická skládka ολοκληρωμένη άδεια για την κατασκευή της εγκαταστάσεως «Pezinok – χώρος υγειονομικής ταφής απορριμμάτων» και για την εκμετάλλευσή της.
35
Οι εφεσείοντες της κύριας δίκης προσέφυγαν κατά της αποφάσεως αυτής στην inšpekcia, δευτεροβάθμιο όργανο προστασίας του περιβάλλοντος. Το εν λόγω όργανο αποφάσισε να δημοσιεύσει στον επίσημο πίνακα αναρτήσεων από τις 14 Μαρτίου μέχρι τις 14 Απριλίου 2008 την πολεοδομική απόφαση σχετικά με τη δημιουργία του χώρου υγειονομικής ταφής απορριμμάτων.
36
Στο πλαίσιο της δευτεροβάθμιας διοικητικής διαδικασίας, οι εφεσείοντες της κύριας δίκης προέβαλαν, μεταξύ άλλων, πλάνη περί το δίκαιο συνιστάμενη στην κίνηση της ολοκληρωμένης διαδικασίας χωρίς να είναι διαθέσιμη η πολεοδομική απόφαση σχετικά με τη δημιουργία του χώρου υγειονομικής ταφής απορριμμάτων, και στη συνέχεια, μετά την κατάθεση της αποφάσεως αυτής, χωρίς δημοσίευσή της, με την αιτιολογία ότι αποτελεί επιχειρηματικό απόρρητο.
37
Με απόφαση της 18ης Αυγούστου 2008, η inšpekcia απέρριψε την προσφυγή ως αβάσιμη.
Η δικαστική διαδικασία
38
Οι εφεσείοντες της κύριας δίκης άσκησαν κατά της αποφάσεως της inšpekcia της 18ης Αυγούστου 2008 προσφυγή ενώπιον του Krajský súd Bratislava (περιφερειακού δικαστηρίου της Μπρατισλάβα), πρωτοβάθμιου διοικητικού δικαστηρίου. Με απόφαση της 4ης Δεκεμβρίου 2008, το δικαστήριο αυτό απέρριψε την προσφυγή.
39
Οι εφεσείοντες της κύριας δίκης άσκησαν ενώπιον του Najvyšší súd Slovenskej republiky (Ανωτάτου Δικαστηρίου της Δημοκρατίας της Σλοβακίας) έφεση κατά της αποφάσεως αυτής.
40
Με διάταξη της 6ης Απριλίου 2009, το δικαστήριο αυτό ανέστειλε την εκτέλεση της ολοκληρωμένης άδειας.
41
Με απόφαση της 28ης Μαΐου 2009, το ίδιο δικαστήριο μεταρρύθμισε την απόφαση του Krajský súd Bratislava και ακύρωσε την απόφαση της inšpekcia της 18ης Αυγούστου 2008 καθώς και την απόφαση του inšpektorát της 22ας Ιανουαρίου 2008, προσάπτοντας στην ουσία στις αρμόδιες αρχές ότι δεν τήρησαν τους κανόνες που διέπουν τη συμμετοχή του ενδιαφερόμενου κοινού στην ολοκληρωμένη διαδικασία και δεν αξιολόγησαν επαρκώς τις περιβαλλοντικές επιπτώσεις της δημιουργίας του χώρου υγειονομικής ταφής απορριμμάτων.
42
Στις 25 Ιουνίου 2009 η Ekologická skládka άσκησε ενώπιον του Ústavný súd Slovenskej republiky (Συνταγματικού Δικαστηρίου της Δημοκρατίας της Σλοβακίας) συνταγματική προσφυγή κατά της διατάξεως του Najvyšší súd Slovenskej republiky της 6ης Απριλίου 2009 και, στις 3 Σεπτεμβρίου 2009, συνταγματική προσφυγή κατά της αποφάσεως του εν λόγω δικαστηρίου της 28ης Μαΐου 2009.
43
Με απόφαση της 27ης Μαΐου 2010, το Ústavný súd Slovenskej republiky έκρινε ότι το Najvyšší súd Slovenskej republiky προσέβαλε το θεμελιώδες δικαίωμα δικαστικής προστασίας της Ekologická skládka, το οποίο αναγνωρίζεται από το άρθρο 46, παράγραφος 1, του Συντάγματος, το θεμελιώδες δικαίωμά της ιδιοκτησίας, το οποίο αναγνωρίζεται από το άρθρο 20, παράγραφος 1, του Συντάγματος, και το δικαίωμά της ειρηνικής απολαύσεως των αγαθών της, το οποίο αναγνωρίζεται από το άρθρο 1 του Προσθέτου Πρωτοκόλλου της Ευρωπαϊκής Συμβάσεως για την Προάσπιση των Δικαιωμάτων του Ανθρώπου και των Θεμελιωδών Ελευθεριών, η οποία υπεγράφη στη Ρώμη στις 4 Νοεμβρίου 1950.
44
Εκτίμησε, μεταξύ άλλων, ότι το Najvyšší súd Slovenskej republiky δεν έλαβε υπόψη όλες τις αρχές που έχουν εφαρμογή επί της διοικητικής διαδικασίας και ότι υπερέβη την εξουσία του όταν εξέτασε τη νομιμότητα της διαδικασίας και της αποφάσεως εκτιμήσεως των περιβαλλοντικών επιπτώσεων, ενώ οι εφεσείοντες δεν τις είχαν αμφισβητήσει και ήταν αναρμόδιο να αποφανθεί σχετικά με αυτές.
45
Με την απόφασή του, το Ústavný súd Slovenskej republiky αναίρεσε κατά συνέπεια την αναιρεσιβληθείσα διάταξη καθώς και την αναιρεσιβληθείσα απόφαση και ανέπεμψε την υπόθεση στο Najvyšší súd Slovenskej republiky για να αποφανθεί εκ νέου.
46
Το Najvyšší súd Slovenskej republiky σημειώνει ότι πολλοί των μετεχόντων στη διαδικασία που εκκρεμεί ενώπιόν του διατείνονται ότι δεσμεύεται από την απόφαση του Ústavný súd Slovenskej republiky της 27ης Μαΐου 2010. Παρά ταύτα, υπογραμμίζει ότι διατηρεί αμφιβολίες όσον αφορά τη συμβατότητα των βαλλομένων αποφάσεων με το δίκαιο της Ένωσης.
47
Στο πλαίσιο αυτό, το Najvyšší súd Slovenskej republiky αποφάσισε να αναστείλει τη διαδικασία και να θέσει στο Δικαστήριο τα ακόλουθα προδικαστικά ερωτήματα:
1)
Παρέχει τη δυνατότητα ή επιβάλλει το δίκαιο [της Ένωσης] (και ειδικότερα το άρθρο 267 ΣΛΕΕ) στο ανώτατο δικαστήριο κράτους μέλους να θέσει “αυτεπαγγέλτως” προδικαστικό ερώτημα στο [Δικαστήριο] επίσης σε στάδιο της δικαστικής διαδικασίας κατά το οποίο το Συνταγματικό Δικαστήριο αναίρεσε απόφαση του ανωτάτου δικαστηρίου στηριζόμενη ιδίως στην εφαρμογή του πλαισίου [του δικαίου της Ένωσης] σχετικά με το περιβάλλον και επέβαλε σε αυτό να ακολουθήσει τις νομικές θέσεις του Συνταγματικού Δικαστηρίου που στηρίζονται σε προσβολή των δικονομικών και ουσιαστικών συνταγματικών δικαιωμάτων προσώπου που μετέσχε σε διαδικασία, χωρίς να λάβει υπόψη την πτυχή [δικαίου της Ένωσης] της εν λόγω υποθέσεως, δηλαδή όταν το Συνταγματικό Δικαστήριο, ως δικαστήριο δικάζον σε τελευταίο βαθμό, έκρινε ότι δεν συντρέχει λόγος να τεθεί προδικαστικό ερώτημα στο [Δικαστήριο] και, σε προδικαστικό επίπεδο, απέκλεισε την εφαρμογή του δικαιώματος για ένα αποδεκτό περιβάλλον και την προστασία του στην υπό εξέταση υπόθεση;
2)
Είναι δυνατόν να επιτευχθεί ο θεμελιώδης σκοπός της ολοκληρωμένης προλήψεως, όπως αυτός ορίζεται ιδίως στις αιτιολογικές σκέψεις 8, 9 και 23 και στα άρθρα 1 και 15 της οδηγίας [96/61], και, εν γένει, στο πλαίσιο [του δικαίου της Ένωσης] σχετικά με το περιβάλλον, δηλαδή η πρόληψη και ο έλεγχος της ρυπάνσεως με τη συμμετοχή του κοινού προκειμένου να επιτευχθεί υψηλό επίπεδο προστασίας του περιβάλλοντος στο σύνολό του, όταν, κατά την έναρξη της διαδικασίας ολοκληρωμένης προλήψεως, το ενδιαφερόμενο κοινό δεν έχει πρόσβαση σε όλα τα σχετικά έγγραφα (άρθρο 6 σε συνδυασμό με άρθρο 15 της οδηγίας [96/61]), και ιδίως σε μια πολεοδομική απόφαση σχετικά με τη δημιουργία χώρου υγειονομικής ταφής απορριμμάτων, και όταν στη συνέχεια, στην πρωτοβάθμια διαδικασία, το έγγραφο που έλειπε υποβλήθηκε από τον αιτούντα υπό την προϋπόθεση ότι δεν θα γνωστοποιηθεί στα άλλα μέρη της διαδικασίας επειδή καλύπτεται από επαγγελματικό απόρρητο, ενώ εύλογα είναι δυνατόν να υποτεθεί ότι η πολεοδομική αυτή απόφαση (κυρίως το αιτιολογικό της) θα επηρέαζε σημαντικά τις υποδείξεις, παρατηρήσεις και λοιπές προτάσεις που κατατέθηκαν;
3)
Επιτυγχάνονται οι σκοποί της οδηγίας [85/337], λαμβανομένου υπόψη ιδίως του πλαισίου [του δικαίου της Ένωσης] σχετικά με το περιβάλλον, και ειδικότερα λαμβανομένης υπόψη της προϋποθέσεως του άρθρου 2 ότι, πριν δοθεί άδεια, ορισμένα σχέδια υποβάλλονται σε εκτίμηση όσον αφορά τις επιπτώσεις τους στο περιβάλλον, όταν η αρχική γνώμη του Υπουργείου Περιβάλλοντος, που διατυπώθηκε το 1999 και με την οποία περατώθηκε στο παρελθόν μια διαδικασία εκτιμήσεως περιβαλλοντικών επιπτώσεων, παρατείνεται αρκετά χρόνια αργότερα, με μια απλή απόφαση χωρίς διεξαγωγή νέας εκτιμήσεως περιβαλλοντικών επιπτώσεων; Με άλλα λόγια θα μπορούσε να λεχθεί ότι απόφαση εκδοθείσα βάσει της οδηγίας [85/337] έχει απεριόριστη διάρκεια ισχύος;
4)
Μήπως η υποχρέωση που απορρέει γενικά από την οδηγία [96/61] (και ειδικότερα από το προοίμιό της και από τα άρθρα της 1 και 15α), δηλαδή να διασφαλίζουν τα κράτη μέλη την πρόληψη και τον έλεγχο της ρυπάνσεως παρέχοντας στο κοινό τακτικές, δίκαιες και ταχείες διοικητικές ή δικαστικές διαδικασίες, σε συνδυασμό με το άρθρο 10α της οδηγίας [85/337] και με τα άρθρα 6 και 9, παράγραφοι 2 και 4, της Συμβάσεως του Ώρχους, ισχύει για τη δυνατότητα του κοινού να ζητήσει τη λήψη διοικητικού ή δικαστικού προσωρινού μέτρου κατ’ εφαρμογήν του εσωτερικού δικαίου (π.χ., να ζητήσει αναστολή εκτελέσεως μιας ολοκληρωμένης άδειας) που να διατάσσει την προσωρινή, δηλαδή μέχρι την έκδοση αποφάσεως επί της ουσίας, παύση κατασκευής της εγκαταστάσεως;
5)
Είναι δυνατόν, μέσω δικαστικής αποφάσεως που ικανοποιεί τις απαιτήσεις της οδηγίας [96/61], της οδηγίας [85/337] ή του άρθρου 9, παράγραφοι 2 έως 4, της Συμβάσεως του Ώρχους, στο πλαίσιο της εφαρμογής του προβλεπόμενου από το άρθρο 191, παράγραφοι 1 και 2, [ΣΛΕΕ] δικαιώματος του κοινού για δίκαιη δικαστική προστασία όσον αφορά την περιβαλλοντική πολιτική της Ευρωπαϊκής Ένωσης, να θιγεί το δικαίωμα ιδιοκτησίας του φορέα εκμεταλλεύσεως επί της εγκαταστάσεώς του, το οποίο διασφαλίζεται, π.χ., από το άρθρο 1 του Προσθέτου Πρωτοκόλλου της Συμβάσεως για την Προάσπιση των Δικαιωμάτων του Ανθρώπου και των Θεμελιωδών Ελευθεριών, δηλαδή με την ακύρωση, στο πλαίσιο δικαστικής διαδικασίας, ισχύουσας ολοκληρωμένης άδειας για νέα εγκατάσταση;»
Επί των προδικαστικών ερωτημάτων
Επί του παραδεκτού
48
Η inšpekcia, η Ekologická skládka και η Σλοβακική Κυβέρνηση αμφισβητούν, για διάφορους λόγους, το παραδεκτό της αιτήσεως προδικαστικής αποφάσεως ή ορισμένων από τα ερωτήματα που τέθηκαν.
49
Πρώτον, κατά την inšpekcia και την Ekologická skládka, όλα τα ερωτήματα που τέθηκαν είναι απαράδεκτα επειδή αφορούν καταστάσεις που διέπονται εξ ολοκλήρου από εσωτερικούς κανόνες, και μεταξύ άλλων από τα νομοθετήματα που μετέφεραν τις οδηγίες 85/337 και 96/61. Η Ekologická skládka συνάγει εντεύθεν ότι οι οδηγίες αυτές στερούνται άμεσου αποτελέσματος ενώ η inšpekcia θεωρεί ότι είναι αρκούντως σαφείς οπότε καθιστούν ανώφελη την προδικαστική παραπομπή. Η inšpekcia διατείνεται επίσης ότι τα προδικαστικά ερωτήματα έπρεπε να τεθούν κατά το πρώτο στάδιο της διαδικασίας που κινήθηκε ενώπιον του Najvyšší súd Slovenskej republiky. Ομοίως, η Ekologická skládka θεωρεί ότι τα ερωτήματα αυτά είναι περιττά εφόσον το Najvyšší súd Slovenskej republiky δεσμεύεται πλέον από τη νομική θέση του Ústavný súd Slovenskej republiky και εφόσον ουδείς από τους διαδίκους της κύριας δίκης ζήτησε να τεθούν τα εν λόγω ερωτήματα στο Δικαστήριο.
50
Δεύτερον, η Ekologická skládka υποστηρίζει ότι ο διαχωρισμός που το εθνικό δίκαιο προβλέπει μεταξύ της ολοκληρωμένης διαδικασίας, της πολεοδομικής διαδικασίας και της εκτιμήσεως των περιβαλλοντικών επιπτώσεων καθιστά αλυσιτελή, για την έκβαση της κύριας δίκης, το δεύτερο και το τρίτο ερώτημα. Κατά την inšpekcia, ο διαχωρισμός αυτός δικαιολογεί το απαράδεκτο του τρίτου, του τετάρτου και του πέμπτου ερωτήματος. Πράγματι, συνεπάγεται ότι πλημμέλεια αναγόμενη στην πολεοδομική απόφαση ή στην εκτίμηση των περιβαλλοντικών επιπτώσεων δεν ασκεί επιρροή για τη νομιμότητα της ολοκληρωμένης άδειας.
51
Τρίτον, η Ekologická skládka και η Σλοβακική Κυβέρνηση θεωρούν ότι το τέταρτο ερώτημα είναι υποθετικής φύσεως. Αφενός, τα προσωρινά μέτρα που διατάχθηκαν από το Najvyšší súd Slovenskej republiky με τη διάταξή του της 6ης Απριλίου 2009 στερούνται πλέον κάθε αποτελέσματος. Αφετέρου, το ερώτημα αυτό είναι αλυσιτελές για τη δίκη που εκκρεμεί ενώπιον του αιτούντος δικαστηρίου επειδή το εν λόγω ερώτημα δεν αφορά τη λήψη νέων προσωρινών μέτρων, αλλά το κύρος των βαλλόμενων διοικητικών αποφάσεων.
52
Τέταρτον και τελευταίον, η Ekologická skládka υποστηρίζει ότι το πέμπτο ερώτημα έχει και αυτό υποθετικό χαρακτήρα επειδή αφορά την απόφαση που το Najvyšší súd Slovenskej republiky θα κληθεί να εκδώσει στο πέρας της κύριας δίκης. Επιπλέον, το ερώτημα αυτό είναι απαράδεκτο επίσης επειδή αφορά την ερμηνεία του εθνικού συνταγματικού δικαίου.
53
Συναφώς, πρέπει να υπομνησθεί ότι, κατά πάγια νομολογία, μόνο στον εθνικό δικαστή, ο οποίος έχει επιληφθεί της διαφοράς και οφείλει να αναλάβει την ευθύνη της μέλλουσας να εκδοθεί δικαστικής αποφάσεως, απόκειται να εκτιμήσει, με γνώμονα τις ιδιαιτερότητες της υποθέσεως, τόσο την ανάγκη μιας προδικαστικής αποφάσεως ώστε να είναι σε θέση να εκδώσει την απόφασή του όσο και τη λυσιτέλεια των ερωτημάτων που θέτει στο Δικαστήριο. Κατά συνέπεια, εφόσον τα τεθέντα ερωτήματα αφορούν την ερμηνεία του δικαίου της Ένωσης, το Δικαστήριο, κατ’ αρχήν, οφείλει να απαντήσει (αποφάσεις της 10ης Μαρτίου 2009, C-169/07, Hartlauer, Συλλογή 2009, σ. I-1721, σκέψη 24, και της 19ης Ιουλίου 2012, C-470/11, Garkalns, σκέψη 17).
54
Επομένως, τα ερωτήματα που αφορούν το δίκαιο της Ένωσης καλύπτονται από τεκμήριο λυσιτέλειας. Άρνηση του Δικαστηρίου να απαντήσει σε προδικαστικό ερώτημα εθνικού δικαστηρίου είναι δυνατή μόνον όταν είναι πρόδηλο ότι η ζητούμενη ερμηνεία του δικαίου της Ένωσης δεν έχει καμία σχέση με το υποστατό ή με το αντικείμενο της διαφοράς της κύριας δίκης, όταν το πρόβλημα είναι υποθετικής φύσεως ή ακόμη όταν το Δικαστήριο δεν διαθέτει τα πραγματικά και νομικά στοιχεία που είναι αναγκαία για να δώσει χρήσιμη απάντηση στα ερωτήματα που του τέθηκαν (αποφάσεις της 1ης Ιουνίου 2010, C-570/07 και C-571/07, Blanco Pérez και Chao Gómez, Συλλογή 2010, σ. I-4629, σκέψη 36, και της 5ης Ιουλίου 2012, C-509/10, Geistbeck, σκέψη 48).
55
Πάντως, το επιχείρημα περί πληρότητας του εθνικού δικαίου δεν καθιστά δυνατό να αποδειχθεί ότι η ερμηνεία των κανόνων του δικαίου της Ένωσης τους οποίους παρέθεσε το αιτούν δικαστήριο προδήλως στερείται κάθε σχέσεως με τη διαφορά της κύριας δίκης, πολλώ δε μάλλον εφόσον δεν αμφισβητείται ότι οι εφαρμοστέες εθνικές διατάξεις είναι εν μέρει μέτρα μεταφοράς των νομοθετημάτων της Ένωσης. Κατά συνέπεια, το επιχείρημα αυτό δεν αρκεί για να ανατραπεί το κατά την προηγούμενη σκέψη τεκμήριο λυσιτέλειας.
56
Διαπιστώνεται ότι η προβαλλόμενη έλλειψη άμεσου αποτελέσματος των επίμαχων οδηγιών δεν μεταβάλλει την ανάλυση αυτή επειδή το Δικαστήριο είναι κατά το άρθρο 267 ΣΛΕΕ αρμόδιο να αποφαίνεται με προδικαστικές αποφάσεις επί της ερμηνείας των πράξεων των οργάνων της Ένωσης, ανεξαρτήτως του αν οι πράξεις αυτές έχουν άμεση εφαρμογή ή όχι (αποφάσεις της 10ης Ιουλίου 1997, C-373/95, Maso κ.λπ., Συλλογή 1997, σ. I-4051, σκέψη 28· της 16ης Ιουλίου 2009, C-254/08, Futura Immobiliare κ.λπ., Συλλογή 2009, σ. I-6995, σκέψη 34, και της 27ης Νοεμβρίου 2012, C-370/12, Pringle, σκέψη 89). Επιπλέον, όσον αφορά το υποτιθέμενο ανωφελές της αιτήσεως προδικαστικής αποφάσεως λόγω της σαφήνειας των εφαρμοστέων κανόνων, πρέπει να υπομνησθεί ότι το άρθρο 267 ΣΛΕΕ πάντοτε παρέχει σε εθνικό δικαστήριο τη δυνατότητα, αν το κρίνει σκόπιμο, να θέσει ερμηνευτικά ερωτήματα στο Δικαστήριο (βλ., στο ίδιο πνεύμα, απόφαση της 26ης Μαΐου 2011, C-165/09 έως C-167/09, Stichting Natuur en Milieu κ.λπ., Συλλογή 2011, σ. I-4599, σκέψη 52 και εκεί παρατιθέμενη νομολογία).
57
Όσο για τα λοιπά επιχειρήματα που η inšpekcia και η Ekologická skládka προέβαλαν για να αποδείξουν το απαράδεκτο ολόκληρης της αιτήσεως προδικαστικής αποφάσεως, τα επιχειρήματα αυτά έχουν σχέση με το αντικείμενο του πρώτου ερωτήματος, οπότε θα αξιολογηθούν από το Δικαστήριο κατά την εξέταση του ερωτήματος αυτού.
58
Όσον αφορά τα στοιχεία που ανάγονται στον διαχωρισμό των διαφόρων διαδικασιών στο εθνικό δίκαιο, υπογραμμίζεται ότι η αντίληψη την οποία το αιτούν δικαστήριο έχει για τις συνέπειες που με γνώμονα το εθνικό δίκαιο πρέπει να συναχθούν από τον διαχωρισμό αυτόν είναι πολύ διαφορετική από εκείνη που υποστηρίζουν η inšpekcia και η Ekologická skládka. Πάντως, στο πλαίσιο της διαδικασίας του άρθρου 267 ΣΛΕΕ, οι αρμοδιότητες του Δικαστηρίου και εκείνες του αιτούντος δικαστηρίου είναι σαφώς χωριστές και μόνο στο τελευταίο απόκειται να ερμηνεύσει την εθνική νομοθεσία (αποφάσεις της 17ης Ιουνίου 1999, C-295/97, Piaggio, Συλλογή 1999, σ. I-3735, σκέψη 29, και της 17ης Ιουλίου 2008, C-500/06, Corporación Dermoestética, Συλλογή 2008, σ. I-5785, σκέψη 21). Κατά συνέπεια, τα εν λόγω στοιχεία δεν αρκούν για να αποδειχθεί ότι τα τεθέντα ερωτήματα προδήλως δεν έχουν σχέση με το υποστατό ή με το αντικείμενο της διαφοράς.
59
Όσον αφορά το παραδεκτό του τετάρτου ερωτήματος, από την απόφαση περί παραπομπής προκύπτει ότι το Najvyšší súd Slovenskej republiky διέταξε νέα προσωρινά μέτρα για να αναστείλει τα αποτελέσματα των επίμαχων στην κύρια δίκη αποφάσεων. Επιπλέον, η Ekologická skládka διευκρινίζει με τις γραπτές παρατηρήσεις της ότι θεώρησε χρήσιμο να ασκήσει ένδικο μέσο κατά των εν λόγω μέτρων. Υπό τις συνθήκες αυτές, δεν προκύπτει ότι το τέταρτο ερώτημα δύναται να θεωρηθεί υποθετικό.
60
Τέλος, όσον αφορά το παραδεκτό του πέμπτου ερωτήματος, δεν αμφισβητείται ότι το Ústavný súd Slovenskej republiky έκρινε ότι το Najvyšší súd Slovenskej republiky προσέβαλε το δικαίωμα ιδιοκτησίας της Ekologická skládka με την απόφασή του της 28ης Μαΐου 2009, η οποία διαπίστωσε ότι η ολοκληρωμένη άδεια χορηγήθηκε υπό συνθήκες ασύμβατες με το δίκαιο της Ένωσης. Εφόσον το αιτούν δικαστήριο διατηρεί αμφιβολίες ως προς τη συμβατότητα με το δίκαιο της Ένωσης των αποφάσεων που προσβλήθηκαν στην υπόθεση της κύριας δίκης, το πέμπτο ερώτημα δεν είναι αμιγώς υποθετικό. Επιπλέον, από το γράμμα του εν λόγω ερωτήματος προκύπτει ότι δεν αφορά την ερμηνεία του εθνικού συνταγματικού δικαίου.
61
Κατά συνέπεια, τα ερωτήματα που τέθηκαν από το αιτούν δικαστήριο πρέπει να κηρυχθούν παραδεκτά.
Επί του πρώτου ερωτήματος
62
Με το πρώτο ερώτημά του, το αιτούν δικαστήριο ζητεί στην ουσία να διευκρινιστεί αν το άρθρο 267 ΣΛΕΕ έχει την έννοια ότι εθνικό δικαστήριο δύναται αυτεπαγγέλτως να υποβάλει στο Δικαστήριο αίτηση προδικαστικής αποφάσεως ακόμη και όταν αποφαίνεται κατόπιν αναπομπής μετά την αναίρεση της πρώτης αποφάσεώς του από το συνταγματικό δικαστήριο του οικείου κράτους μέλους και ακόμη και όταν εθνικός κανόνας επιβάλλει σε αυτό να λύσει τη διαφορά ακολουθώντας τη νομική θέση που διατυπώθηκε από το τελευταίο δικαστήριο. Διερωτάται επίσης αν το άρθρο 267 ΣΛΕΕ έχει την έννοια ότι υποχρεώνει το ίδιο εθνικό δικαστήριο να απευθυνθεί στο Δικαστήριο όταν οι αποφάσεις του δύνανται να γίνουν το αντικείμενο, ενώπιον συνταγματικού δικαστηρίου, ενδίκου μέσου περιοριζόμενου στην εξέταση ενδεχόμενης προσβολής των δικαιωμάτων και ελευθεριών που εγγυάται το εθνικό Σύνταγμα ή διεθνής σύμβαση.
63
Κατ’ αρχάς, επισημαίνεται ότι, με το πρώτο ερώτημά του, το Najvyšší súd Slovenskej republiky επιθυμεί επίσης να διευκρινιστεί αν το δίκαιο της Ένωσης του παρέχει τη δυνατότητα να μην εφαρμόσει εθνικό κανόνα ο οποίος του απαγορεύει να θέσει ζήτημα παραβιάσεως του δικαίου αυτού το οποίο δεν εγέρθηκε από τους διαδίκους της κύριας δίκης. Πάντως, από την απόφαση περί παραπομπής προκύπτει ότι η προβληματική αυτή αφορά μόνο την οδηγία 85/337, οπότε απόφανση επ’ αυτού χωρεί μόνον αν προκύψει, με γνώμονα την απάντηση που θα δοθεί στο τρίτο ερώτημα, ότι η οδηγία αυτή έχει εφαρμογή στη διαφορά της κύριας δίκης.
64
Όσον αφορά τις άλλες πτυχές του πρώτου προδικαστικού ερωτήματος, αποτελεί πάγια νομολογία ότι το άρθρο 267 ΣΛΕΕ παρέχει στα εθνικά δικαστήρια ευρύτατη δυνατότητα να απευθύνονται στο Δικαστήριο αν θεωρούν ότι υπόθεση που εκκρεμεί ενώπιόν τους θέτει ζητήματα ερμηνείας ή κύρους διατάξεων του δικαίου της Ένωσης τα οποία είναι αναγκαία για τη λύση της διαφοράς που υποβλήθηκε στην κρίση τους (αποφάσεις της 27ης Ιουνίου 1991, C-348/89, Mecanarte, Συλλογή 1991, σ. I-3277, σκέψη 44, και της 5ης Οκτωβρίου 2010, C-173/09, Elchinov, Συλλογή 2010, σ. I-8889, σκέψη 26).
65
Κατά συνέπεια, το άρθρο 267 ΣΛΕΕ παρέχει στα εθνικά δικαστήρια τη δυνατότητα και, αν συντρέχει τέτοια περίσταση, τους επιβάλλει την υποχρέωση να ζητήσουν την έκδοση προδικαστικής αποφάσεως όταν διαπιστώνουν, είτε αυτεπαγγέλτως είτε κατόπιν αιτήσεως των διαδίκων, ότι η ουσία της διαφοράς περιλαμβάνει ζήτημα που εμπίπτει στο πρώτο εδάφιο του άρθρου αυτού (αποφάσεις της 10ης Ιουλίου 1997, C-261/95, Palmisani, Συλλογή 1997, σ. I-4025, σκέψη 20, και της 21ης Ιουλίου 2011, C-104/10, Συλλογή 2011, σ. I-6813, σκέψη 61). Αυτός είναι ο λόγος που το γεγονός ότι οι διάδικοι της κύριας δίκης δεν έθεσαν, ενώπιον του αιτούντος δικαστηρίου, ζήτημα δικαίου της Ένωσης δεν αποκλείει τη δυνατότητα το δικαιοδοτικό αυτό όργανο να απευθυνθεί στο Δικαστήριο (αποφάσεις της 16ης Ιουνίου 1981, 126/80, Salonia, Συλλογή 1981, σ. 1563, σκέψη 7, και της 8ης Μαρτίου 2012, C-251/11, Huet, σκέψη 23).
66
Πράγματι, η προδικαστική παραπομπή στηρίζεται σε διάλογο μεταξύ δικαστών, του οποίου η έναρξη εξαρτάται εξ ολοκλήρου από την εκτίμηση του εθνικού δικαστηρίου όσον αφορά τη λυσιτέλεια και την ανάγκη της εν λόγω παραπομπής (αποφάσεις της 16ης Δεκεμβρίου 2008, C-210/06, Cartesio, Συλλογή 2008, σ. I-9641, σκέψη 91, και της 9ης Νοεμβρίου 2010, C-137/08, VB Pénzügyi Lízing, Συλλογή 2010, σ. I-10847, σκέψη 29).
67
Επιπλέον, η ύπαρξη εθνικού δικονομικού κανόνα δεν δύναται να θέσει υπό αμφισβήτηση τη δυνατότητα των εθνικών δικαστηρίων να υποβάλλουν στο Δικαστήριο αίτηση προδικαστικής αποφάσεως όταν, όπως στην υπόθεση της κύριας δίκης, έχουν αμφιβολίες σχετικά με την ερμηνεία του δικαίου της Ένωσης (προαναφερθείσα απόφαση Elchinov, σκέψη 25, και απόφαση της 20ής Οκτωβρίου 2011, C-396/09, Interedil, Συλλογή 2011, σ. I-9915, σκέψη 35).
68
Κατά συνέπεια, κανόνας εθνικού δικαίου, βάσει του οποίου οι εκτιμήσεις ανωτέρου δικαστηρίου δεσμεύουν άλλο εθνικό δικαστήριο, δεν δύναται να αφαιρέσει από το τελευταίο δικαστήριο τη δυνατότητα να θέσει στο Δικαστήριο ζητήματα ερμηνείας του δικαίου της Ένωσης το οποίο αφορούν οι νομικές αυτές εκτιμήσεις. Πράγματι, πρέπει να είναι ελεύθερο, αν κρίνει ότι η νομική εκτίμηση που έγινε σε ανώτερο βαθμό δύναται να το οδηγήσει στην έκδοση αποφάσεως αντίθετης προς το δίκαιο της Ένωσης, να θέσει στο Δικαστήριο τα ζητήματα που το απασχολούν (αποφάσεις της 9ης Μαρτίου 2010, C-378/08, ERG κ.λπ., Συλλογή 2010, σ. I-1919, σκέψη 32, και προαναφερθείσα απόφαση Elchinov, σκέψη 27).
69
Στο στάδιο αυτό, υπογραμμίζεται ότι ο εθνικός δικαστής που έχει ασκήσει τη δυνατότητα που του παρέχει το άρθρο 267 ΣΛΕΕ δεσμεύεται, όσον αφορά τη λύση της διαφοράς της κύριας δίκης, από την ερμηνεία των επίμαχων διατάξεων που δόθηκε από το Δικαστήριο και, εν ανάγκη, οφείλει να μην εφαρμόσει τις εκτιμήσεις του ανωτέρου δικαστηρίου αν κρίνει, με γνώμονα την ερμηνεία αυτή, ότι οι εκτιμήσεις αυτές δεν συνάδουν με το δίκαιο της Ένωσης (προαναφερθείσα απόφαση Elchinov, σκέψη 30).
70
Οι αρχές που διατυπώθηκαν στις προηγούμενες σκέψεις επιβάλλονται κατά τον ίδιο τρόπο στο αιτούν δικαστήριο όσον αφορά τη νομική θέση που διατυπώθηκε, στην υπόθεση της κύριας δίκης, από το συνταγματικό δικαστήριο του οικείου κράτους μέλους, εφόσον από πάγια νομολογία προκύπτει ότι δεν δύναται να γίνει δεκτό κανόνες εθνικού δικαίου, έστω και συνταγματικής τάξεως, να θίξουν την ενότητα και την αποτελεσματικότητα του δικαίου της Ένωσης (αποφάσεις της 17ης Δεκεμβρίου 1970, 11/70, Internationale Handelsgesellschaft, Συλλογή τόμος 1969-1971, σ. 581, σκέψη 3, και της 8ης Σεπτεμβρίου 2010, C-409/06, Winner Wetten, Συλλογή 2010, σ. I-8015, σκέψη 61). Επιπλέον, το Δικαστήριο έχει ήδη κρίνει ότι οι εν λόγω αρχές έχουν εφαρμογή στις σχέσεις μεταξύ ενός συνταγματικού δικαστηρίου και οποιουδήποτε άλλου εθνικού δικαστηρίου (απόφαση της 22ας Ιουνίου 2010, C-188/10 και C-189/10, Melki και Abdeli, Συλλογή 2010, σ. I-5667, σκέψεις 41 έως 45).
71
Κατά συνέπεια, ο νομικός κανόνας ο οποίος υποχρεώνει το Najvyšší súd Slovenskej republiky να ακολουθήσει τη νομική θέση του Ústavný súd Slovenskej republiky δεν δύναται να εμποδίσει το αιτούν δικαστήριο να υποβάλει στο Δικαστήριο αίτηση προδικαστικής αποφάσεως σε όποιο χρονικό σημείο της διαδικασίας κρίνει κατάλληλο και, εφόσον συντρέχει τέτοια περίσταση, να μην εφαρμόσει τις εκτιμήσεις του Ústavný súd Slovenskej republiky που θα αποδειχθούν αντίθετες προς το δίκαιο της Ένωσης.
72
Τέλος, ως ανώτατο δικαστήριο, το Najvyšší súd Slovenskej republiky μάλιστα οφείλει να υποβάλει στο Δικαστήριο αίτηση προδικαστικής αποφάσεως όταν διαπιστώσει ότι η ουσία της διαφοράς περιλαμβάνει ζήτημα που εμπίπτει στο πρώτο εδάφιο του άρθρου 267 ΣΛΕΕ. Πράγματι, η δυνατότητα ασκήσεως, ενώπιον του συνταγματικού δικαστηρίου του οικείου κράτους μέλους, ενδίκου μέσου κατά των αποφάσεων εθνικού δικαστηρίου, περιοριζομένου στην εξέταση ενδεχόμενης προσβολής των δικαιωμάτων και ελευθεριών που εγγυάται το εθνικό Σύνταγμα ή διεθνής σύμβαση, δεν καθιστά δυνατό να θεωρηθεί ότι το εθνικό αυτό δικαστήριο δεν δύναται να χαρακτηριστεί ως δικαστήριο του οποίου οι αποφάσεις δεν υπόκεινται σε ένδικα μέσα εσωτερικού δικαίου υπό την έννοια του άρθρου 267, τρίτο εδάφιο, ΣΛΕΕ.
73
Λαμβανομένων υπόψη των ανωτέρω, στο πρώτο ερώτημα πρέπει να δοθεί η απάντηση ότι το άρθρο 267 ΣΛΕΕ έχει την έννοια ότι εθνικό δικαστήριο, όπως το αιτούν δικαστήριο, έχει την υποχρέωση να υποβάλει αυτεπαγγέλτως στο Δικαστήριο αίτηση προδικαστικής αποφάσεως ακόμη και όταν αποφαίνεται κατόπιν αναπομπής μετά την αναίρεση της πρώτης αποφάσεώς του από το συνταγματικό δικαστήριο του οικείου κράτους μέλους και ακόμη και όταν εθνικός κανόνας επιβάλλει σε αυτό να λύσει τη διαφορά ακολουθώντας τη νομική θέση που διατυπώθηκε από το τελευταίο δικαστήριο.
Επί του δευτέρου ερωτήματος
74
Με το δεύτερο ερώτημά του, το αιτούν δικαστήριο ζητεί στην ουσία να διευκρινιστεί αν η οδηγία 96/61 έχει την έννοια ότι απαιτεί να έχει το ενδιαφερόμενο κοινό πρόσβαση, από την έναρξη της διαδικασίας χορηγήσεως άδειας για έναν χώρο υγειονομικής ταφής απορριμμάτων, σε πολεοδομική απόφαση σχετικά με την κατασκευή της εγκαταστάσεως αυτής. Διερωτάται επίσης αν η άρνηση να τεθεί η απόφαση αυτή στη διάθεση του κοινού δύναται να δικαιολογηθεί με την επίκληση επιχειρηματικού απορρήτου το οποίο προστατεύει τις πληροφορίες που αυτή περιέχει ή, αν όχι, να νομιμοποιηθεί με την πρόσβαση στην εν λόγω απόφαση που παρασχέθηκε στο ενδιαφερόμενο κοινό κατά τη διάρκεια της δευτεροβάθμιας διοικητικής διαδικασίας.
75
Κατ’ αρχάς, διαπιστώνεται ότι από την απόφαση περί παραπομπής προκύπτει ότι η επίμαχη στην κύρια δίκη εγκατάσταση είναι χώρος υγειονομικής ταφής απορριμμάτων ο οποίος δέχεται άνω των 10 τόνων απορριμμάτων ημερησίως ή έχει ολική χωρητικότητα άνω των 25000 τόνων απορριμμάτων. Κατά συνέπεια, εμπίπτει στο πεδίο εφαρμογής της οδηγίας 96/61, όπως αυτό προκύπτει από το άρθρο της 1 σε συνδυασμό με το σημείο 5.4 του παραρτήματός της I.
76
Το άρθρο 15 της οδηγίας αυτής προβλέπει τη συμμετοχή του ενδιαφερόμενου κοινού στη διαδικασία χορηγήσεως άδειας για νέες εγκαταστάσεις και διευκρινίζει ότι η συμμετοχή αυτή γίνεται τηρουμένων των προϋποθέσεων του παραρτήματος V της εν λόγω οδηγίας. Το παράρτημα αυτό επιβάλλει να γνωστοποιηθούν στο κοινό, μεταξύ άλλων, τα στοιχεία των αρχών από τις οποίες δύνανται να ληφθούν σχετικές πληροφορίες καθώς και να αναφερθούν η ημερομηνία και ο τόπος όπου οι πληροφορίες αυτές θα τεθούν στη διάθεση του κοινού.
77
Οι ανωτέρω κανόνες για τη συμμετοχή του κοινού πρέπει να ερμηνευθούν υπό το πρίσμα και λαμβανομένων υπόψη των διατάξεων της Συμβάσεως του Ώρχους με την οποία, όπως προκύπτει από την αιτιολογική σκέψη 5 της οδηγίας 2003/35, η οποία τροποποίησε εν μέρει την οδηγία 96/61, πρέπει να «ευθυγραμμιστεί καταλλήλως» η νομοθεσία της Ένωσης (απόφαση της 12ης Μαΐου 2011, C-115/09, Bund für Umwelt und Naturschutz Deutschland, Landesverband Nordrhein-Westfalen, Συλλογή 2011, σ. I-3673, σκέψη 41). Πάντως, το άρθρο 6, παράγραφος 6, της εν λόγω Συμβάσεως ορίζει ότι το ενδιαφερόμενο κοινό πρέπει να μπορεί να λάβει γνώση όλων των πληροφοριών που έχουν σημασία για τη διαδικασία λήψεως αποφάσεως σχετικά με την αδειοδότηση δραστηριοτήτων του παραρτήματος I της εν λόγω Συμβάσεως, στις οποίες περιλαμβάνονται, μεταξύ άλλων, οι χώροι υγειονομικής ταφής απορριμμάτων που δέχονται άνω των 10 τόνων απορριμμάτων ημερησίως ή έχουν ολική χωρητικότητα άνω των 25000 τόνων απορριμμάτων.
78
Κατά συνέπεια, το κοινό που αφορά η προβλεπόμενη από την οδηγία 96/61 διαδικασία αδειοδοτήσεως πρέπει, κατ’ αρχήν, να έχει πρόσβαση σε όλες τις πληροφορίες που είναι σχετικές με την εν λόγω διαδικασία.
79
Από την απόφαση περί παραπομπής και από τη δικογραφία που υποβλήθηκε στο Δικαστήριο προκύπτει ότι η πολεοδομική απόφαση ως προς την κατασκευή της επίμαχης στην κύρια δίκη εγκαταστάσεως είναι ένα από τα μέτρα βάσει των οποίων θα ληφθεί η τελική απόφαση αδειοδοτήσεως ή μη αδειοδοτήσεως της εγκαταστάσεως αυτής και ότι περιέχει πληροφορίες σχετικά με τις περιβαλλοντικές επιπτώσεις του σχεδίου, σχετικά με τους όρους που τάσσονται στον φορέα εκμεταλλεύσεως για να περιορίσει τις επιπτώσεις αυτές, σχετικά με τις αντιρρήσεις που προβλήθηκαν από τα μέρη της πολεοδομικής διαδικασίας και σχετικά με τους λόγους που δικαιολόγησαν τις επιλογές στις οποίες προέβη η αρμόδια αρχή προκειμένου να εκδώσει την πολεοδομική αυτή απόφαση. Επιπλέον, οι εφαρμοστέοι εθνικοί κανόνες επιβάλλουν να επισυναφθεί στην αίτηση αδειοδοτήσεως που υποβλήθηκε στην αρμόδια αρχή. Επομένως, η εν λόγω πολεοδομική απόφαση πρέπει να θεωρηθεί ότι περιέχει σχετικές πληροφορίες υπό την έννοια του παραρτήματος V της οδηγίας 96/61, οπότε το ενδιαφερόμενο κοινό πρέπει, κατ’ αρχήν, να μπορεί να έχει πρόσβαση σε αυτήν κατά τη διαδικασία αδειοδοτήσεως της εν λόγω εγκαταστάσεως.
80
Παρά ταύτα, από το άρθρο 15, παράγραφος 4, της οδηγίας 96/61 προκύπτει ότι η συμμετοχή του ενδιαφερόμενου κοινού δύναται να συρρικνωθεί με τους περιορισμούς που προβλέπονται στο άρθρο 3, παράγραφοι 2 και 3, της οδηγίας 90/313. Πάντως, κατά τον χρόνο των πραγματικών περιστατικών της υποθέσεως της κύριας δίκης, η οδηγία 90/313 είχε καταργηθεί και αντικατασταθεί με την οδηγία 2003/4. Πρέπει να θεωρηθεί, λαμβανομένων υπόψη του πίνακα αλληλογραφίας που προσαρτάται στην τελευταία οδηγία, της υποχρεώσεως ευθυγραμμίσεως της νομοθεσίας της Ένωσης με τη Σύμβαση του Ώρχους και της διατυπώσεως του άρθρου 15 της οδηγίας 96/61 που διατηρήθηκε κατά τη μεταγενέστερη κωδικοποίησή της με την οδηγία 2008/1/ΕΚ του Ευρωπαϊκού Κοινοβουλίου και του Συμβουλίου, της 15ης Ιανουαρίου 2008, σχετικά με την ολοκληρωμένη πρόληψη και έλεγχο της ρυπάνσεως (ΕΕ L 24, σ. 8), ότι το άρθρο 15, παράγραφος 4, της οδηγίας 96/61 έχει την έννοια ότι παραπέμπει στους περιορισμούς του άρθρου 4, παράγραφοι 1, 2 και 4, της οδηγίας 2003/4.
81
Κατά την παράγραφο 2, πρώτο εδάφιο, στοιχείο δʹ, του εν λόγω άρθρου 4, τα κράτη μέλη δύνανται να επιτρέψουν την απόρριψη αιτήσεως πληροφοριών όταν η κοινολόγησή τους δύνανται να θίξει την εμπιστευτικότητα των εμπορικών ή βιομηχανικών πληροφοριών, εφόσον η εμπιστευτικότητα αυτή προβλέπεται από το εθνικό δίκαιο ή από το δίκαιο της Ένωσης για να προστατευθεί θεμιτό οικονομικό συμφέρον.
82
Παρά ταύτα, λαμβανομένης υπόψη ειδικά της σημασίας του τόπου ασκήσεως της μιας ή της άλλης από τις δραστηριότητες που αφορά η οδηγία 96/61 και όπως προκύπτει από τη σκέψη 79 της παρούσας αποφάσεως, τούτο δεν μπορεί να συμβεί με την απόφαση με την οποία μια δημόσια αρχή αδειοδοτεί, με γνώμονα τους εφαρμοστέους πολεοδομικούς κανόνες, την κατασκευή εγκαταστάσεως εμπίπτουσας στο πεδίο εφαρμογής της οδηγίας αυτής.
83
Ακόμη και αν υποτεθεί ότι δεν αποκλείεται ότι, κατ’ εξαίρεση, ορισμένα στοιχεία που περιλαμβάνονται στο αιτιολογικό πολεοδομικής αποφάσεως δύνανται να περιέχουν εμπιστευτικές εμπορικές ή βιομηχανικές πληροφορίες, παρά ταύτα εν προκειμένω δεν αμφισβητείται ότι η προστασία της εμπιστευτικότητας τέτοιων πληροφοριών χρησιμοποιήθηκε, κατά παράβαση του άρθρου 4, παράγραφος 4, της οδηγίας 2003/4, για να μη παρασχεθεί στο ενδιαφερόμενο κοινό οποιαδήποτε πρόσβαση, έστω και μερική, στην πολεοδομική απόφαση σχετικά με την κατασκευή της επίμαχης στην κύρια δίκη εγκαταστάσεως.
84
Επομένως, η κατά τη διάρκεια της πρωτοβάθμιας διοικητικής διαδικασίας άρνηση να τεθεί στη διάθεση του ενδιαφερόμενου κοινού η πολεοδομική απόφαση σχετικά με την κατασκευή της επίμαχης στην κύρια δίκη εγκαταστάσεως δεν δικαιολογούνταν από την εξαίρεση του άρθρου 15, παράγραφος 4, της οδηγίας 96/61. Κατά συνέπεια, είναι αναγκαίο για το αιτούν δικαστήριο να διευκρινιστεί αν η πρόσβαση στην εν λόγω απόφαση που παρασχέθηκε στο ενδιαφερόμενο κοινό κατά τη διάρκεια της δευτεροβάθμιας διοικητικής διαδικασίας είναι επαρκής για να θεραπευθεί η διαδικαστική πλημμέλεια της πρωτοβάθμιας διοικητικής διαδικασίας και, επομένως, να μη διαπιστωθεί παράβαση του άρθρου 15 της οδηγίας 96/61.
85
Ελλείψει σχετικής ρυθμίσεως της Ένωσης, στην έννομη τάξη κάθε κράτους μέλους απόκειται να θεσπίσει τους δικονομικούς κανόνες περί των ενδίκων βοηθημάτων που προορίζονται να διασφαλίσουν την προάσπιση των δικαιωμάτων που οι ιδιώτες αντλούν από το δίκαιο της Ένωσης, υπό την προϋπόθεση όμως ότι οι κανόνες αυτοί δεν είναι λιγότερο ευνοϊκοί από εκείνους που διέπουν παρόμοια ένδικα βοηθήματα εσωτερικής φύσεως (αρχή της ισοδυναμίας) και ότι δεν καθιστούν πρακτικά αδύνατη ή υπερβολικά δυσχερή την άσκηση των δικαιωμάτων που παρέχει η έννομη τάξη της Ένωσης (αρχή της αποτελεσματικότητας) (αποφάσεις της 14ης Δεκεμβρίου 1995, C-312/93, Peterbroeck, Συλλογή 1995, σ. I-4599, σκέψη 12, και της 12ης Ιουλίου 2012, C-378/10, VALE Építési, σκέψη 48 και εκεί παρατιθέμενη νομολογία).
86
Όσον αφορά την αρχή της ισοδυναμίας, η αρχή αυτή απαιτεί όλοι οι κανόνες περί των ενδίκων βοηθημάτων να έχουν αδιακρίτως εφαρμογή τόσο επί των ενδίκων βοηθημάτων που στηρίζονται σε παραβίαση του δικαίου της Ένωσης όσο και επί εκείνων που στηρίζονται σε παραβίαση του εσωτερικού δικαίου (βλ., μεταξύ άλλων, αποφάσεις της 19ης Ιουλίου 2012, C-591/10, Littlewoods Retail κ.λπ., σκέψη 31, και της 4ης Οκτωβρίου 2012, C-249/11, Byankov, σκέψη 70). Κατά συνέπεια, στο εθνικό δικαστήριο απόκειται να εξακριβώσει αν το εθνικό δίκαιο επιτρέπει τη θεραπεία των ανάλογων διαδικαστικών πλημμελειών εσωτερικής φύσεως κατά τη διάρκεια της δευτεροβάθμιας διοικητικής διαδικασίας.
87
Όσον αφορά την αρχή της αποτελεσματικότητας, μολονότι το δίκαιο της Ένωσης δεν απαγορεύει όπως, σε ορισμένες περιπτώσεις, οι εφαρμοστέοι εθνικοί κανόνες επιτρέπουν τη νομιμοποίηση των παράνομων, με γνώμονα το δίκαιο της Ένωσης, δραστηριοτήτων ή πράξεων, παρά ταύτα μια τέτοια δυνατότητα εξαρτάται από την προϋπόθεση ότι δεν παρέχει στους ενδιαφερομένους τη δυνατότητα να καταστρατηγήσουν τους κανόνες του δικαίου της Ένωσης ή να μην τους εφαρμόσουν και ότι προβλέπεται μόνο κατ’ εξαίρεση (απόφαση της 3ης Ιουλίου 2008, C-215/06, Επιτροπή κατά Ιρλανδίας, Συλλογή 2008, σ. I-4911, σκέψη 57).
88
Εν προκειμένω, υπογραμμίζεται ότι το άρθρο 15 της οδηγίας 96/61 επιβάλλει στα κράτη μέλη να παρέχουν εγκαίρως στο ενδιαφερόμενο κοινό πραγματική δυνατότητα συμμετοχής στη διαδικασία αδειοδοτήσεως. Η διάταξη αυτή πρέπει να ερμηνευθεί υπό το πρίσμα της αιτιολογικής σκέψεως 23 της εν λόγω οδηγίας, κατά την οποία το κοινό πρέπει να έχει πρόσβαση, πριν από κάθε απόφαση, στις πληροφορίες σχετικά με τις αιτήσεις αδειοδοτήσεως νέων εγκαταστάσεων, και του άρθρου 6 της Συμβάσεως του Ώρχους, το οποίο ορίζει, αφενός, ότι η συμμετοχή του κοινού αρχίζει από την έναρξη της διαδικασίας, δηλαδή όταν όλες οι επιλογές και λύσεις είναι ακόμη δυνατές και όταν το κοινό δύναται να ασκήσει πραγματική επιρροή, και, αφετέρου, ότι το κοινό πρέπει να έχει πρόσβαση στις σχετικές πληροφορίες αφότου αυτές είναι διαθέσιμες. Επομένως, το ενδιαφερόμενο κοινό πρέπει να διαθέτει το σύνολο των σχετικών πληροφοριών ήδη από το στάδιο της πρωτοβάθμιας διοικητικής διαδικασίας, πριν ληφθεί μια πρώτη απόφαση, αρκεί οι πληροφορίες αυτές να ήσαν διαθέσιμες κατά τον χρόνο διεξαγωγής του διαδικαστικού αυτού σταδίου.
89
Όσο για το ζήτημα αν η αρχή της αποτελεσματικότητας απαγορεύει τη νομιμοποίηση της διαδικασίας στον δεύτερο βαθμό με το να τεθούν στη διάθεση του κοινού σχετικά έγγραφα που δεν ήσαν προσβάσιμα κατά τη διάρκεια της πρωτοβάθμιας διοικητικής διαδικασίας, από τα πληροφοριακά στοιχεία που διαβιβάστηκαν από το αιτούν δικαστήριο προκύπτει ότι, κατά την εφαρμοστέα εθνική νομοθεσία, το δευτεροβάθμιο διοικητικό όργανο έχει την εξουσία να τροποποιήσει την πρωτοβάθμια διοικητική απόφαση. Παρά ταύτα, στο αιτούν δικαστήριο απόκειται να εξακριβώσει αν, αφενός, στο πλαίσιο της δευτεροβάθμιας διοικητικής διαδικασίας, όλες οι επιλογές και λύσεις είναι ακόμη δυνατές υπό την έννοια του άρθρου 15, παράγραφος 1, της οδηγίας 96/61, ερμηνευόμενου υπό το πρίσμα του άρθρου 6, παράγραφος 4, της Συμβάσεως του Ώρχους, και αν, αφετέρου, η νομιμοποίηση σε αυτό το στάδιο της διαδικασίας με το να τεθούν σχετικά έγγραφα στη διάθεση του ενδιαφερόμενου κοινού εξακολουθεί να παρέχει στο εν λόγω κοινό τη δυνατότητα να επηρεάσει πραγματικά την έκβαση της διαδικασίας λήψεως αποφάσεως.
90
Κατά συνέπεια, η αρχή της αποτελεσματικότητας δεν αποκλείει τη δυνατότητα όπως μια αδικαιολόγητη άρνηση να τεθεί κατά την πρωτοβάθμια διοικητική διαδικασία η επίμαχη στην κύρια δίκη πολεοδομική απόφαση στη διάθεση του κοινού νομιμοποιηθεί κατά τη δευτεροβάθμια διοικητική διαδικασία, υπό την προϋπόθεση ότι όλες οι επιλογές και λύσεις είναι ακόμη δυνατές και ότι η νομιμοποίηση σε αυτό το στάδιο της διαδικασίας εξακολουθεί να καθιστά δυνατό για το ενδιαφερόμενο κοινό να επηρεάσει πραγματικά την έκβαση της διαδικασίας λήψεως αποφάσεως, πράγμα που στο εθνικό δικαστήριο απόκειται να εξακριβώσει.
91
Κατά συνέπεια, στο δεύτερο ερώτημα πρέπει να δοθεί απάντηση ότι η οδηγία 96/61 έχει την έννοια ότι:
επιβάλλει να έχει το ενδιαφερόμενο κοινό πρόσβαση σε πολεοδομική απόφαση, όπως η επίμαχη στην κύρια δίκη, ήδη από την έναρξη της διαδικασίας αδειοδοτήσεως της περί ης πρόκειται εγκαταστάσεως·
δεν επιτρέπει στις αρμόδιες εθνικές αρχές να αρνηθούν στο ενδιαφερόμενο κοινό πρόσβαση στην απόφαση αυτή στηριζόμενες στην προστασία της εμπιστευτικότητας των εμπορικών ή βιομηχανικών πληροφοριών που προβλέπεται από το εθνικό δίκαιο ή το δίκαιο της Ένωσης για να προστατευθεί θεμιτό οικονομικό συμφέρον, και
δεν απαγορεύει τη δυνατότητα όπως μια αδικαιολόγητη άρνηση να τεθεί κατά την πρωτοβάθμια διοικητική διαδικασία η επίμαχη στην κύρια δίκη πολεοδομική απόφαση στη διάθεση του κοινού νομιμοποιηθεί κατά τη δευτεροβάθμια διοικητική διαδικασία, υπό την προϋπόθεση ότι όλες οι επιλογές και λύσεις είναι ακόμη δυνατές και ότι η νομιμοποίηση σε αυτό το στάδιο της διαδικασίας εξακολουθεί να καθιστά δυνατό για το ενδιαφερόμενο κοινό να επηρεάσει πραγματικά την έκβαση της διαδικασίας λήψεως αποφάσεως, πράγμα που στο εθνικό δικαστήριο απόκειται να εξακριβώσει.
Επί του τρίτου ερωτήματος
92
Με το τρίτο ερώτημά του, το αιτούν δικαστήριο ζητεί στην ουσία να διευκρινιστεί αν η οδηγία 85/337 αποκλείει τη δυνατότητα όπως η ισχύς γνώμης αφορώσας την εκτίμηση των περιβαλλοντικών επιπτώσεων ενός σχεδίου παραταθεί επί πλείστα έτη μετά τη διατύπωση της γνώμης αυτής και αν επιβάλλει να γίνει, στην περίπτωση αυτή, νέα εκτίμηση των περιβαλλοντικών επιπτώσεων του εν λόγω σχεδίου.
93
Εν προκειμένω, η inšpekcia, καθώς και η Σλοβακική και η Τσεχική Κυβέρνηση υποστηρίζουν ότι η οδηγία 85/337 δεν έχει εφαρμογή, ratione temporis, επί της καταστάσεως την οποία αναφέρει το αιτούν δικαστήριο.
94
Από πάγια νομολογία προκύπτει ότι η αρχή της υποβολής σε περιβαλλοντική αξιολόγηση των σχεδίων που δύνανται να έχουν σημαντικές επιπτώσεις στο περιβάλλον δεν έχει εφαρμογή στις περιπτώσεις όπου η ημερομηνία της επίσημης υποβολής της αιτήσεως αδειοδοτήσεως ενός σχεδίου είναι προγενέστερη της ημερομηνίας λήξεως της προθεσμίας για τη μεταφορά της οδηγίας 85/337 (αποφάσεις της 11ης Αυγούστου 1995, C-431/92, Επιτροπή κατά Γερμανίας, Συλλογή 1995, σ. I-2189, σκέψεις 29 και 32, και της 18ης Ιουνίου 1998, C-81/96, Gedeputeerde Staten van Noord-Holland, Συλλογή 1998, σ. I-3923, σκέψη 23).
95
Πράγματι, η οδηγία αυτή αφορά σε μεγάλο βαθμό σχέδια ορισμένης εμβέλειας, των οποίων η υλοποίηση συχνότατα απαιτεί μακρό χρονικό διάστημα. Έτσι, δεν είναι σκόπιμο διαδικασίες, που ήδη είναι περίπλοκες σε εθνικό επίπεδο, να επιβαρυνθούν και επιβραδυνθούν λόγω των ειδικών επιταγών της ανωτέρω οδηγίας, και επομένως να επηρεαστούν καταστάσεις που έχουν ήδη διαμορφωθεί (προαναφερθείσα απόφαση Gedeputeerde Staten van Noord-Holland, σκέψη 24).
96
Εν προκειμένω, από τη δικογραφία που υποβλήθηκε στο Δικαστήριο προκύπτει ότι τα διαβήματα του φορέα εκμεταλλεύσεως που έγιναν για να ληφθεί άδεια υλοποιήσεως του επίμαχου στην κύρια δίκη σχεδίου δημιουργίας χώρου υγειονομικής ταφής απορριμμάτων άρχισαν στις 16 Δεκεμβρίου 1998, με την κατάθεση αιτήσεως εκτιμήσεως των περιβαλλοντικών επιπτώσεων του εν λόγω σχεδίου. Πάντως, από το άρθρο 2 της Πράξεως σχετικά με τους όρους προσχωρήσεως στην Ευρωπαϊκή Ένωση της Τσεχικής Δημοκρατίας, της Δημοκρατίας της Εσθονίας, της Δημοκρατίας της Κύπρου, της Δημοκρατίας της Λεττονίας, της Δημοκρατίας της Λιθουανίας, της Δημοκρατίας της Ουγγαρίας, της Δημοκρατίας της Μάλτας, της Δημοκρατίας της Πολωνίας, της Δημοκρατίας της Σλοβενίας και της Σλοβακικής Δημοκρατίας, και για τις προσαρμογές των Συνθηκών στις οποίες βασίζεται η Ευρωπαϊκή Ένωση (EE 2003, L 236, σ. 33), προκύπτει ότι η οδηγία 85/337 έπρεπε να τεθεί σε εφαρμογή από τη Σλοβακική Δημοκρατία από την ημερομηνία προσχωρήσεως αυτού του κράτους μέλους στην Ένωση, δηλαδή την 1η Μαΐου 2004.
97
Πάντως, επισημαίνεται ότι η από τη σλοβακική διοίκηση χορήγηση της άδειας δημιουργίας του επίμαχου στην κύρια δίκη χώρου υγειονομικής ταφής απορριμμάτων απαίτησε τρεις διαδοχικές διαδικασίες που η κάθε μία κατέληξε στην έκδοση αποφάσεως.
98
Οι αιτήσεις του φορέα εκμεταλλεύσεως σχετικά με τις δύο πρώτες διαδικασίες υποβλήθηκαν αντιστοίχως στις 16 Δεκεμβρίου 1998 και στις 7 Αυγούστου 2002, δηλαδή πριν από τη λήξη της προθεσμίας μεταφοράς της οδηγίας 85/337. Αντιθέτως, η αίτηση ολοκληρωμένης άδειας υποβλήθηκε στις 25 Σεπτεμβρίου 2007, δηλαδή μετά τη λήξη της προθεσμίας αυτής. Κατά συνέπεια, πρέπει να καθοριστεί αν η κατάθεση των δύο πρώτων αιτήσεων δύναται να θεωρηθεί ως η επίσημη έναρξη της διαδικασίας αδειοδοτήσεως υπό την έννοια της νομολογίας που υπομνήσθηκε στη σκέψη 94 της παρούσας αποφάσεως.
99
Εν προκειμένω, διαπιστώνεται κατ’ αρχάς ότι οι αιτήσεις που υποβλήθηκαν κατά τα δύο πρώτα στάδια της διαδικασίας δεν συνιστούν απλές άτυπες επαφές που δεν θα μπορούσαν να στοιχειοθετήσουν την επίσημη έναρξη της διαδικασίας αδειοδοτήσεως (βλ., στο ίδιο πνεύμα, προαναφερθείσα απόφαση Επιτροπή κατά Γερμανίας, σκέψη 32).
100
Στη συνέχεια, υπογραμμίζεται ότι η περατωθείσα το 1999 εκτίμηση των περιβαλλοντικών επιπτώσεων έγινε για να καταστεί δυνατή η υλοποίηση του σχεδίου δημιουργίας χώρου υγειονομικής ταφής απορριμμάτων το οποίο είναι το αντικείμενο της ολοκληρωμένης άδειας. Η συνέχεια της διαδικασίας, και ειδικά η χορήγηση της άδειας κατασκευής, στηρίζεται στην εκτίμηση αυτή. Όπως η γενική εισαγγελέας παρατήρησε στο σημείο 115 των προτάσεών της, το γεγονός ότι, στο σλοβακικό δίκαιο, οι περιβαλλοντικές επιπτώσεις εκτιμώνται χωριστά από την κατά κυριολεξία διαδικασία αδειοδοτήσεως δεν δύναται να επεκτείνει το διαχρονικό πεδίο εφαρμογής της οδηγίας 85/337.
101
Ομοίως, από τις κρίσεις που περιλαμβάνονται στη σκέψη 79 της παρούσας αποφάσεως προκύπτει ότι η πολεοδομική απόφαση σχετικά με τη δημιουργία του επίμαχου στην κύρια δίκη χώρου υγειονομικής ταφής απορριμμάτων αποτελεί απαραίτητο στάδιο για να επιτραπεί στον φορέα εκμεταλλεύσεως να υλοποιήσει το επίμαχο σχέδιο. Επιπλέον, η απόφαση αυτή θέτει ορισμένους όρους που επιβάλλονται στον φορέα εκμεταλλεύσεως κατά την υλοποίηση του σχεδίου του.
102
Πάντως, κατά την εξέταση ανάλογης διαδικασίας, το Δικαστήριο έκρινε ότι η ημερομηνία που πρέπει να χρησιμεύσει ως ημερομηνία αναφοράς για να καθοριστεί η διαχρονική εφαρμογή οδηγίας επιβάλλουσας περιβαλλοντική αξιολόγηση είναι εκείνη της επίσημης υποβολής του σχεδίου, επειδή οι διαφορετικές φάσεις της εξετάσεως ενός σχεδίου συνδέονται μέχρι του σημείου να συνιστούν σύνθετη πράξη (απόφαση της 23ης Μαρτίου 2006, C-209/04, Επιτροπή κατά Αυστρίας, Συλλογή 2006, σ. I-2755, σκέψη 58).
103
Τέλος, από πάγια νομολογία προκύπτει ότι άδεια υπό την έννοια της οδηγίας 85/337 δύναται να αποτελείται από συνδυασμό περισσότερων χωριστών αποφάσεων όταν έχει διάφορα διαδοχικά στάδια η εθνική διαδικασία που καθιστά δυνατό να χορηγηθεί στον κύριο του έργου η άδεια να αρχίσει τις εργασίες υλοποιήσεως του σχεδίου του (βλ., στο ίδιο πνεύμα, αποφάσεις της 7ης Ιανουαρίου 2004, C-201/02, Wells, Συλλογή 2004, σ. I-723, σκέψη 52, και της 4ης Μαΐου 2006, C-508/03, Επιτροπή κατά Ηνωμένου Βασιλείου, Συλλογή 2006, σ. I-3969, σκέψη 102). Επομένως, στην περίπτωση αυτή, η ημερομηνία επίσημης υποβολής της αιτήσεως αδειοδοτήσεως του σχεδίου είναι η ημέρα κατά την οποία ο κύριος του έργου υπέβαλε αίτηση να κινηθεί το πρώτο στάδιο της διαδικασίας.
104
Από τα ανωτέρω προκύπτει ότι η επίσημη υποβολή της αιτήσεως αδειοδοτήσεως του επίμαχου στην κύρια δίκη σχεδίου δημιουργίας χώρου υγειονομικής ταφής απορριμμάτων είναι προγενέστερη της ημερομηνίας λήξεως της προθεσμίας μεταφοράς της οδηγίας 85/337. Κατά συνέπεια, οι υποχρεώσεις που απορρέουν από την οδηγία αυτή δεν έχουν εφαρμογή επί του σχεδίου αυτού, οπότε παρέλκει η απάντηση στο τρίτο ερώτημα.
Επί του τετάρτου ερωτήματος
105
Με το τέταρτο ερώτημά του, το αιτούν δικαστήριο ζητεί στην ουσία να διευκρινιστεί αν τα άρθρα 1 και 15α της οδηγίας 96/61, σε συνδυασμό με τα άρθρα 6 και 9 της Συμβάσεως του Ώρχους, έχουν την έννοια ότι τα μέλη του ενδιαφερόμενου κοινού πρέπει να μπορούν, στο πλαίσιο της προσβάσεως που προβλέπεται από το άρθρο 15α της οδηγίας αυτής, να ζητήσουν από το αρμόδιο δικαστήριο, ή από το αρμόδιο ανεξάρτητο και αμερόληπτο όργανο που έχει συσταθεί νομοθετικά, να διατάξει προσωρινά μέτρα ικανά να αναστείλουν προσωρινά την εφαρμογή μιας άδειας υπό την έννοια του άρθρου 4 της εν λόγω οδηγίας εν αναμονή της οριστικής αποφάσεως που πρόκειται να εκδοθεί.
106
Κατά την εφαρμογή του άρθρου 9 της Συμβάσεως του Ώρχους και του άρθρου 15α της οδηγίας 96/61, τα κράτη μέλη έχουν διακριτική ευχέρεια βάσει της διαδικαστικής τους αυτοτέλειας και υπό την επιφύλαξη της τηρήσεως των αρχών της ισοδυναμίας και της αποτελεσματικότητας. Ειδικότερα, στα κράτη μέλη απόκειται να καθορίσουν, αρκεί να τηρηθούν οι προαναφερθείσες διατάξεις, αφενός, ποιο δικαστήριο, ή ποιο ανεξάρτητο και αμερόληπτο όργανο που έχει συσταθεί νομοθετικά, είναι αρμόδιο στις περιπτώσεις που αφορούν οι διατάξεις αυτές και, αφετέρου, τους εφαρμοστέους διαδικαστικούς κανόνες (βλ., κατ’ αναλογία, απόφαση της 18ης Οκτωβρίου 2011, C-128/09 έως C-131/09, C-134/09 και C-135/09, Boxus κ.λπ., Συλλογή 2011, σ. I-9711, σκέψη 52).
107
Επιπλέον, από πάγια νομολογία προκύπτει ότι ο εθνικός δικαστής ο οποίος έχει επιληφθεί διαφοράς διεπόμενης από το δίκαιο της Ένωσης πρέπει να μπορεί να διατάξει προσωρινά μέτρα για να διασφαλίσει την πλήρη αποτελεσματικότητα της δικαστικής αποφάσεως που πρόκειται να εκδοθεί σχετικά με την ύπαρξη των δικαιωμάτων των οποίων γίνεται επίκληση βάσει του δικαίου της Ένωσης (αποφάσεις της 19ης Ιουνίου 1990, C-213/89, Factortame κ.λπ., Συλλογή 1990, σ. I-2433, σκέψη 21, και της 13ης Μαρτίου 2007, C-432/05, Unibet, Συλλογή 2007, σ. I-2271, σκέψη 67).
108
Πρέπει να προστεθεί ότι το προβλεπόμενο από το άρθρο 15α της οδηγίας 96/61 δικαίωμα προσβάσεως πρέπει να ερμηνευθεί υπό το πρίσμα του σκοπού της οδηγίας αυτής. Το Δικαστήριο έχει ήδη κρίνει ότι ο σκοπός της οδηγίας 96/61, όπως αυτός ορίζεται στο άρθρο της 1, είναι η ολοκληρωμένη πρόληψη και ο ολοκληρωμένος έλεγχος των ρυπάνσεων με την εφαρμογή μέτρων αποτροπής ή μειώσεως των εκπομπών από τις δραστηριότητες του παραρτήματός της Ι στην ατμόσφαιρα, στο νερό και στο έδαφος, έτσι ώστε να επιτευχθεί υψηλό επίπεδο προστασίας του περιβάλλοντος (αποφάσεις της 22ας Ιανουαρίου 2009, C-473/07, Association nationale pour la protection des eaux et rivières και OABA, Συλλογή 2009, σ. I-319, σκέψη 25, και της 15ης Δεκεμβρίου 2011, C-585/10, Møller, Συλλογή 2011, σ. I-13407, σκέψη 29).
109
Πάντως, η άσκηση του προβλεπόμενου από το άρθρο 15α της οδηγίας 96/61 δικαιώματος προσβάσεως δεν θα καθιστούσε δυνατή την αποτελεσματική αποτροπή των εν λόγω ρυπάνσεων αν ήταν αδύνατον να αποφευχθεί η κατάσταση κατά την οποία μια εγκατάσταση δυναμένη να λάβει άδεια χορηγηθείσα κατά παράβαση της οδηγίας αυτής συνεχίζει να λειτουργεί εν αναμονή οριστικής αποφάσεως επί της νομιμότητας της εν λόγω άδειας. Επομένως, η εγγύηση της αποτελεσματικότητας του προβλεπόμενου από το εν λόγω άρθρο 15α δικαιώματος προσβάσεως απαιτεί να έχουν τα μέλη του ενδιαφερόμενου κοινού το δικαίωμα να ζητήσουν από το αρμόδιο δικαστήριο, ή από το αρμόδιο ανεξάρτητο και αμερόληπτο όργανο, να διατάξει προσωρινά μέτρα ικανά να αποτρέψουν τις ρυπάνσεις αυτές, περιλαμβανομένης, εν ανάγκη, της προσωρινής αναστολής της βαλλόμενης άδειας.
110
Λαμβανομένων υπόψη των ανωτέρω, στο τέταρτο ερώτημα πρέπει να δοθεί η απάντηση ότι το άρθρο 15α της οδηγίας 96/61 έχει την έννοια ότι τα μέλη του ενδιαφερόμενου κοινού πρέπει να μπορούν, στο πλαίσιο της προσβάσεως που προβλέπεται από τη διάταξη αυτή, να ζητήσουν από το αρμόδιο δικαστήριο, ή από το αρμόδιο ανεξάρτητο και αμερόληπτο όργανο που έχει συσταθεί νομοθετικά, να διατάξει προσωρινά μέτρα ικανά να αναστείλουν προσωρινά την εφαρμογή μιας άδειας υπό την έννοια του άρθρου 4 της οδηγίας αυτής εν αναμονή της οριστικής αποφάσεως που πρόκειται να εκδοθεί.
Επί του πέμπτου ερωτήματος
111
Με το πέμπτο ερώτημά του, το αιτούν δικαστήριο ζητεί στην ουσία να διευκρινιστεί αν απόφαση εθνικού δικαστή, εκδοθείσα στο πλαίσιο εθνικής διαδικασίας θέτουσας σε εφαρμογή τις υποχρεώσεις που απορρέουν από το άρθρο 15α της οδηγίας 96/61 και από το άρθρο 9, παράγραφοι 2 και 4, της Συμβάσεως του Ώχρους και ακυρώνουσα άδεια χορηγηθείσα κατά παράβαση των διατάξεων της εν λόγω οδηγίας, δύναται να αποτελέσει αδικαιολόγητη προσβολή του δικαιώματος ιδιοκτησίας του φορέα εκμεταλλεύσεως το οποίο αναγνωρίζεται από το άρθρο 17 του Χάρτη των Θεμελιωδών Δικαιωμάτων της Ευρωπαϊκής Ένωσης.
112
Όπως η γενική εισαγγελέας παρατήρησε στα σημεία 182 έως 184 των προτάσεών της, οι προϋποθέσεις που θέτει η οδηγία 96/61 περιορίζουν την άσκηση του δικαιώματος ιδιοκτησίας των εκτάσεων γης τις οποίες αφορά εγκατάσταση εμπίπτουσα στο πεδίο εφαρμογής της οδηγίας αυτής.
113
Παρά ταύτα, το δικαίωμα ιδιοκτησίας δεν είναι απόλυτο προνόμιο, αλλά πρέπει να νοείται σε σχέση με τη λειτουργία του στην κοινωνία. Κατά συνέπεια, μπορούν να επιβάλλονται περιορισμοί στην άσκηση του δικαιώματος αυτού, υπό την προϋπόθεση ότι οι περιορισμοί αυτοί πράγματι στοιχούν με σκοπούς γενικού συμφέροντος και δεν συνιστούν, με γνώμονα τον επιδιωκόμενο σκοπό, υπέρμετρη και μη ανεκτή παρέμβαση θίγουσα την ίδια την ουσία του κατ’ αυτόν τον τρόπο διασφαλιζομένου δικαιώματος (αποφάσεις της 3ης Σεπτεμβρίου 2008, C-402/05 P και C415/05 P, Kadi και Al Barakaat International Foundation κατά Συμβουλίου και Επιτροπής, Συλλογή 2008, σ. I-6351, σκέψη 355, και της 9ης Μαρτίου 2010, C-379/08 και C-380/08, ERG κ.λπ., Συλλογή 2010, σ. I-2007, σκέψη 80).
114
Όσον αφορά τους προαναφερθέντες σκοπούς γενικού συμφέροντος, από πάγια νομολογία προκύπτει ότι η προστασία του περιβάλλοντος περιλαμβάνεται στους σκοπούς αυτούς και επομένως δύναται να δικαιολογήσει περιορισμό της ασκήσεως του δικαιώματος ιδιοκτησίας (βλ. αποφάσεις της 7ης Φεβρουαρίου 1985, 240/83, ADBHU, Συλλογή 1985, σ. 531, σκέψη 13· της 20ής Σεπτεμβρίου 1988, 302/86, Επιτροπή κατά Δανίας, Συλλογή 1988, σ. 4607, σκέψη 8, και της 2ας Απριλίου 1998, C-213/96, Outokumpu, Συλλογή 1998, σ. I-1777, σκέψη 32, και προαναφερθείσα απόφαση της 9ης Μαρτίου 2010, C-379/08 και C-380/08, ERG κ.λπ., σκέψη 81).
115
Όσο για την αναλογικότητα της επίμαχης προσβολής του δικαιώματος ιδιοκτησίας, αν τέτοια προσβολή δύναται να αποδειχθεί, αρκεί η διαπίστωση ότι η οδηγία 96/61 προβαίνει σε στάθμιση μεταξύ των επιταγών του δικαιώματος αυτού και εκείνων που συνδέονται με την προστασία του περιβάλλοντος.
116
Κατά συνέπεια, στο πέμπτο ερώτημα πρέπει να δοθεί η απάντηση ότι απόφαση εθνικού δικαστή, εκδοθείσα στο πλαίσιο εθνικής διαδικασίας θέτουσας σε εφαρμογή τις υποχρεώσεις που απορρέουν από το άρθρο 15α της οδηγίας 96/61 και από το άρθρο 9, παράγραφοι 2 και 4, της Συμβάσεως του Ώρχους και ακυρώνουσα άδεια χορηγηθείσα κατά παράβαση των διατάξεων της εν λόγω οδηγίας, δεν δύναται, αυτή καθ’ εαυτήν, να αποτελέσει αδικαιολόγητη προσβολή του δικαιώματος ιδιοκτησίας του φορέα εκμεταλλεύσεως το οποίο αναγνωρίζεται από το άρθρο 17 του Χάρτη των Θεμελιωδών Δικαιωμάτων της Ευρωπαϊκής Ένωσης.
Επί των δικαστικών εξόδων
117
Δεδομένου ότι η παρούσα διαδικασία έχει ως προς τους διαδίκους της κύριας δίκης τον χαρακτήρα παρεμπίπτοντος που ανέκυψε ενώπιον του αιτούντος δικαστηρίου, σ’ αυτό εναπόκειται να αποφανθεί επί των δικαστικών εξόδων. Τα έξοδα στα οποία υποβλήθηκαν όσοι υπέβαλαν παρατηρήσεις στο Δικαστήριο, πλην των ως άνω διαδίκων, δεν αποδίδονται.
Για τους λόγους αυτούς, το Δικαστήριο (τμήμα μείζονος συνθέσεως) αποφαίνεται:
1)
Το άρθρο 267 ΣΛΕΕ έχει την έννοια ότι εθνικό δικαστήριο, όπως το αιτούν δικαστήριο, έχει την υποχρέωση να υποβάλει αυτεπαγγέλτως στο Δικαστήριο αίτηση προδικαστικής αποφάσεως ακόμη και όταν αποφαίνεται κατόπιν αναπομπής μετά την αναίρεση της πρώτης αποφάσεώς του από το συνταγματικό δικαστήριο του οικείου κράτους μέλους και ακόμη και όταν εθνικός κανόνας επιβάλλει σε αυτό να λύσει τη διαφορά ακολουθώντας τη νομική θέση που διατυπώθηκε από το τελευταίο δικαστήριο.
2)
Η οδηγία 96/61/ΕΚ του Συμβουλίου, της 24ης Σεπτεμβρίου 1996, σχετικά με την ολοκληρωμένη πρόληψη και έλεγχο της ρυπάνσεως, όπως τροποποιήθηκε με τον κανονισμό (ΕΚ) 166/2006 του Ευρωπαϊκού Κοινοβουλίου και του Συμβουλίου, της 18ης Ιανουαρίου 2006, έχει την έννοια ότι:
επιβάλλει να έχει το ενδιαφερόμενο κοινό πρόσβαση σε πολεοδομική απόφαση, όπως η επίμαχη στην κύρια δίκη, ήδη από την έναρξη της διαδικασίας αδειοδοτήσεως της περί ης πρόκειται εγκαταστάσεως·
δεν επιτρέπει στις αρμόδιες εθνικές αρχές να αρνηθούν στο ενδιαφερόμενο κοινό πρόσβαση στην απόφαση αυτή στηριζόμενες στην προστασία της εμπιστευτικότητας των εμπορικών ή βιομηχανικών πληροφοριών που προβλέπεται από το εθνικό δίκαιο ή το δίκαιο της Ένωσης για να προστατευθεί θεμιτό οικονομικό συμφέρον, και
δεν απαγορεύει τη δυνατότητα όπως μια αδικαιολόγητη άρνηση να τεθεί κατά την πρωτοβάθμια διοικητική διαδικασία η επίμαχη στην κύρια δίκη πολεοδομική απόφαση στη διάθεση του κοινού νομιμοποιηθεί κατά τη δευτεροβάθμια διοικητική διαδικασία, υπό την προϋπόθεση ότι όλες οι επιλογές και λύσεις είναι ακόμη δυνατές και ότι η νομιμοποίηση σε αυτό το στάδιο της διαδικασίας εξακολουθεί να καθιστά δυνατό για το ενδιαφερόμενο κοινό να επηρεάσει πραγματικά την έκβαση της διαδικασίας λήψεως αποφάσεως, πράγμα που στο εθνικό δικαστήριο απόκειται να εξακριβώσει.
3)
Το άρθρο 15α της οδηγίας 96/61, όπως τροποποιήθηκε με τον κανονισμό 166/2006, έχει την έννοια ότι τα μέλη του ενδιαφερόμενου κοινού πρέπει να μπορούν, στο πλαίσιο της προσβάσεως που προβλέπεται από τη διάταξη αυτή, να ζητήσουν από το αρμόδιο δικαστήριο, ή από το αρμόδιο ανεξάρτητο και αμερόληπτο όργανο που έχει συσταθεί νομοθετικά, να διατάξει προσωρινά μέτρα ικανά να αναστείλουν προσωρινά την εφαρμογή μιας άδειας υπό την έννοια του άρθρου 4 της εν λόγω οδηγίας εν αναμονή της οριστικής αποφάσεως που πρόκειται να εκδοθεί.
4)
Απόφαση εθνικού δικαστή, εκδοθείσα στο πλαίσιο εθνικής διαδικασίας θέτουσας σε εφαρμογή τις υποχρεώσεις που απορρέουν από το άρθρο 15α της οδηγίας 96/61, όπως τροποποιήθηκε με τον κανονισμό 166/2006, και από το άρθρο 9, παράγραφοι 2 και 4, της Συμβάσεως για την πρόσβαση σε πληροφορίες, τη συμμετοχή του κοινού στη λήψη αποφάσεων και την πρόσβαση στη δικαιοσύνη σε θέματα περιβάλλοντος, η οποία υπεγράφη στο Ώρχους στις 25 Ιουνίου 1998 και εγκρίθηκε εξ ονόματος της Ευρωπαϊκής Κοινότητας με την απόφαση 2005/370/ΕΚ του Συμβουλίου, της 17ης Φεβρουαρίου 2005, και ακυρώνουσα άδεια χορηγηθείσα κατά παράβαση των διατάξεων της εν λόγω οδηγίας, δεν δύναται, αυτή καθ’ εαυτήν, να αποτελέσει αδικαιολόγητη προσβολή του δικαιώματος ιδιοκτησίας του φορέα εκμεταλλεύσεως το οποίο αναγνωρίζεται από το άρθρο 17 του Χάρτη των Θεμελιωδών Δικαιωμάτων της Ευρωπαϊκής Ένωσης.
Υπόθεση C‑80/12
Felixstowe Dock and Railway Company Ltd,
Savers Health and Beauty Ltd,
Walton Container Terminal Ltd,
WPCS (UK) Finance Ltd,
AS Watson Card Services (UK) Ltd,
Hutchison Whampoa (Europe) Ltd,
Kruidvat UK Ltd,
Superdrug Stores plc
κατά
The Commissioners for Her Majesty’s Revenue and Customs
[Αίτηση προδικαστικής αποφάσεως του First-Tier Tribunal (Tax Chamber) του Ηνωμένου Βασιλείου]
Ερμηνεία των άρθρων 43 ΕΚ και 48 ΕΚ — Ελευθερία εγκατάστασης — Φορολογική νομοθεσία — Φόρος εταιριών — Φορολογική ελάφρυνση — Αίτημα κοινοπραξίας για χρήση φορολογικής ελάφρυνσης υπέρ ομίλων εταιριών (φορολογική ελάφρυνση υπέρ κοινοπραξίας) — Εθνική νομοθεσία που αποκλείει τη μεταφορά ζημιών στο εσωτερικό της χώρας από μια μετέχουσα σε κοινοπραξία εταιρία σε άλλη εταιρία ανήκουσα σε όμιλο εταιριών στον οποίο ανήκει και η “εταιρία‑σύνδεσμος” η οποία είναι και μέλος της κοινοπραξίας — Επιβολή, ως προς την εταιρία‑σύνδεσμο, προϋποθέσεως σχετικής με τον τόπο της έδρας — Δυσμενής διάκριση με βάση τον τόπο της έδρας — Επικεφαλής του ομίλου μητρική εταιρία εγκατεστημένη σε τρίτη χώρα — Εταιρικοί δεσμοί μέσω τρίτων χωρών»
I – Εισαγωγή
1.
Στο Ηνωμένο Βασίλειο επιτρέπεται η μεταφορά ζημιών, για φορολογικούς λόγους, από μια εταιρία σε άλλη, συνδεδεμένη με αυτήν, εταιρία. Η υποβληθείσα από το First-Tier Tribunal (Tax Chamber) αίτηση προδικαστικής αποφάσεως αφορά κυρίως το ζήτημα εάν η ελευθερία εγκατάστασης, κατά το δίκαιο της Ευρωπαϊκής Ένωσης, περιορίζεται σε περίπτωση που η μεταφορά ζημιών δεν επιτρέπεται, εάν η εταιρία διά της οποίας συνδέονται i) η εταιρία που μεταφέρει τις ζημίες με ii) την εταιρία στην οποία μεταφέρονται οι ζημίες είναι εγκατεστημένη σε άλλο κράτος μέλος. Το εθνικό δικαστήριο θέτει επίσης το ερώτημα εάν, κατά το δίκαιο της Ένωσης, η απάντηση διαφοροποιείται σε περίπτωση που οι δύο αυτές εταιρίες συνδέονται μέσω εταιριών εγκατεστημένων σε τρίτες χώρες.
2.
Το ισχύον στο Ηνωμένο Βασίλειο σύστημα της φορολογικής ελάφρυνσης υπέρ ομίλων εταιριών επιτρέπει τη μεταφορά ζημιών μεταξύ διαφορετικών εταιριών που ανήκουν στον ίδιο όμιλο ( 2 ) και/ή μετέχουν στην ίδια κοινοπραξία ( 3 ), καθιστώντας δυνατή τη βέλτιστη χρήση των ζημιών αυτών για φορολογικούς σκοπούς, χωρίς ωστόσο να συνεπάγεται τη φορολογική αντιμετώπιση του ομίλου ή της κοινοπραξίας ως ενιαίας οντότητας ( 4 ).
3.
Το Δικαστήριο καλείται εκ νέου να κρίνει εάν η εξαίρεση ορισμένων υποκείμενων στον φόρο από το πεδίο εφαρμογής της ισχύουσας στο Ηνωμένο Βασίλειο ρυθμίσεως περί φορολογικής ελάφρυνσης υπέρ ομίλων εταιριών συμβιβάζεται με την ελευθερία εγκατάστασης. Στην υπόθεση ICI, η εξαίρεση από τη ρύθμιση περί φορολογικής ελάφρυνσης υπέρ ομίλων εταιριών αφορούσε ημεδαπή εταιρία συμμετοχών η οποία είχε αλλοδαπές ως επί το πλείστον θυγατρικές, η υπόθεση Marks & Spencer αφορούσε αλλοδαπές θυγατρικές και η υπόθεση Philips Electronics UK αφορούσε τη μόνιμη εγκατάσταση στο Ηνωμένο Βασίλειο εταιρίας εδρεύουσας σε άλλο κράτος μέλος ( 5 ).
4.
Εκ πρώτης όψεως, το νέο στοιχείο στην υπό κρίση υπόθεση έγκειται στο γεγονός ότι οι εταιρικοί δεσμοί διαρθρώνονται μέσω εταιριών που εδρεύουν σε τρίτες χώρες και ότι η επικεφαλής του ομίλου μητρική εταιρία ( 6 ) εδρεύει σε τρίτη χώρα. Ωστόσο, σε τελική ανάλυση, το ζήτημα αυτό ενδέχεται να μην έχει καθοριστική σημασία για την εξέταση της συμβατότητας της νομοθεσίας του Ηνωμένου Βασιλείου με το δίκαιο της Ένωσης.
5.
Επιπλέον, το αν υφίσταται ζήτημα που άπτεται του δικαίου της Ένωσης εξαρτάται εν μέρει από τις πραγματικές περιστάσεις που σχετίζονται με τη συνήθη στο Ηνωμένο Βασίλειο πρακτική, στο πλαίσιο της οποίας η μεταφορά ζημιών μεταξύ εταιριών γίνεται κατά κανόνα έναντι ανταλλάγματος. Τούτο συμβαίνει διότι η υπό κρίση υπόθεση στηρίζεται στην παραδοχή ότι η εταιρία που μεταφέρει τις ζημίες θα βρεθεί σε δυσχερή θέση εάν δεν έχει δυνατότητα μεταφοράς των ζημιών της, έναντι ανταλλάγματος, σε εταιρίες που ζητούν να κάνουν χρήση της φορολογικής ελάφρυνσης υπέρ ομίλων. Τούτο συμβαίνει μόνο σε περίπτωση που η μεταφέρουσα εταιρία υποστεί ταμειακή επιβάρυνση, λόγω της αδυναμίας της να κεφαλαιοποιήσει άμεσα τις ζημίες χωρίς να είναι υποχρεωμένη να αναμένει τη μεταφορά τους σε επόμενες χρήσεις. Εάν, ωστόσο, η μεταφορά των ζημιών πραγματοποιείται άνευ ανταλλάγματος, η νομοθεσία του Ηνωμένου Βασιλείου προκαλεί δυσχέρειες μόνο σε επίπεδο ομίλου και όχι στο επίπεδο της μεταφέρουσας εταιρίας.
II – Εθνική νομοθεσία, πραγματικά περιστατικά, διαδικασία και προδικαστικά ερωτήματα
A – Η νομοθεσία του Ηνωμένου Βασιλείου
6.
Εφαρμοστέες στην υπόθεση της κύριας δίκης είναι οι διατάξεις του Income and Corporation Taxes Act 1988 (νόμος του 1988 περί φόρου εισοδήματος και φόρου εταιριών, στο εξής: ICTA).
7.
Ο «όμιλος εταιριών» ορίζεται ως εξής στο άρθρο 413, παράγραφος 3, ICTA: δύο εταιρίες θεωρούνται μέλη ομίλου εταιριών αν η μία είναι θυγατρική σε ποσοστό 75 % της άλλης ή αν αμφότερες είναι θυγατρικές σε ποσοστό 75 % τρίτης εταιρίας.
8.
Ο ICTA προβλέπει δύο ρυθμίσεις για τη φορολογική ελάφρυνση υπέρ ομίλων εταιριών, ανάλογα με το αν το αίτημα για τη χορήγηση φορολογικής ελάφρυνσης υποβάλλεται από όμιλο εταιριών (ζήτημα που αποτέλεσε αντικείμενο της υποθέσεως Marks & Spencer) ή από κοινοπραξία (στο εξής: φορολογική ελάφρυνση υπέρ κοινοπραξίας) (ζήτημα που αποτέλεσε αντικείμενο των υποθέσεων ICI και Philips Electronics UK καθώς και της υπό κρίση υποθέσεως).
9.
Κατά το άρθρο 402 ICTA, το δικαίωμα χρήσης της φορολογικής ελάφρυνσης υπέρ ομίλων από τον φόρο εταιριών για ζημίες από την άσκηση επιχειρηματικής δραστηριότητας, καθώς και για άλλα επιλέξιμα προς τούτο ποσά μπορεί να εκχωρηθεί από μία εταιρία (στο εξής: μεταφέρουσα εταιρία) σε άλλη (στο εξής: αιτούσα εταιρία), η οποία, εφόσον υποβάλει σχετικό αίτημα, μπορεί να κάνει χρήση της απαλλαγής από τον φόρο εταιριών η οποία ονομάζεται «φορολογική ελάφρυνση υπέρ ομίλων εταιριών». Στην παράγραφο 3 της διατάξεως αυτής ορίζεται ότι, στο πλαίσιο της «φορολογικής ελάφρυνσης υπέρ κοινοπραξίας», η ρύθμιση περί φορολογικής ελάφρυνσης υπέρ ομίλων εταιριών ισχύει, μεταξύ άλλων, και στην περίπτωση που η μεταφέρουσα εταιρία και η αιτούσα εταιρία ανήκουν η μία σε όμιλο εταιριών, η άλλη σε κοινοπραξία και μία ακόμη εταιρία ανήκει στον όμιλο και στην κοινοπραξία.
10.
Κατά την παράγραφο 3A του άρθρου 402 ICTA, η φορολογική ελάφρυνση υπέρ ομίλων εταιριών παρέχεται μόνον εφόσον η προϋπόθεση της παραγράφου 3Β πληρούται τόσο ως προς τη μεταφέρουσα όσο και ως προς την αιτούσα εταιρία, δηλαδή εφόσον η εταιρία εδρεύει στο Ηνωμένο Βασίλειο ή εφόσον πρόκειται για αλλοδαπή εταιρία που ασκεί εμπορική δραστηριότητα στο Ηνωμένο Βασίλειο μέσω μόνιμης εγκατάστασης.
11.
Το άρθρο 406, παράγραφος 1, ICTA περιέχει τρεις ορισμούς. «Εταιρία‑σύνδεσμος» είναι η εταιρία που είναι μέλος κοινοπραξίας και μέλος ομίλου εταιριών. «Ανήκουσα σε κοινοπραξία εταιρία», σε σχέση με την εταιρία‑σύνδεσμο, είναι η εταιρία που ανήκει στην κοινοπραξία μέλος της οποίας είναι η εταιρία‑σύνδεσμος. «Μέλος ομίλου», σε σχέση με την εταιρία‑σύνδεσμο, είναι η εταιρία που είναι μέλος ομίλου εταιριών, μέλος του οποίου είναι και η εταιρία‑σύνδεσμος, χωρίς όμως να είναι μέλος της κοινοπραξίας στην οποία μετέχει η εταιρία‑σύνδεσμος.
12.
Κατά το άρθρο 406, παράγραφος 2, ICTA, «εάν η εταιρία‑σύνδεσμος έχει δικαίωμα […] να προβάλει αξίωση φορολογικής ελάφρυνσης κοινοπραξίας, επικαλούμενη τις ζημίες ή άλλο επιλέξιμο προς τούτο ποσό κατά την αντίστοιχη εταιρική χρήση της ανήκουσας σε κοινοπραξία εταιρίας, την αξίωση αυτή δύναται να προβάλει και οποιοδήποτε άλλο μέλος του ομίλου», για το μέρος των ζημιών ως προς το οποίο θα υπήρχε αξίωση, εάν η σχετική αίτηση υποβαλλόταν από την εταιρία‑σύνδεσμο.
13.
Από τον συνδυασμό των διατάξεων των άρθρων 402, παράγραφοι 3A και 3Β, και 406, παράγραφος 2, ICTA προκύπτει ότι για να μπορεί μια κοινοπραξία να προβάλει αξίωση για φορολογική ελάφρυνση ομίλου, η εταιρία‑σύνδεσμος πρέπει να είναι εταιρία εγκατεστημένη στο Ηνωμένο Βασίλειο ή αλλοδαπή εταιρία που ασκεί εμπορική δραστηριότητα στο Ηνωμένο Βασίλειο μέσω μόνιμης εγκατάστασης. Με άλλα λόγια, η εταιρία‑σύνδεσμος, καθώς και η μεταφέρουσα και η αιτούσα εταιρία πρέπει να υπόκεινται σε φόρο εταιριών στο Ηνωμένο Βασίλειο.
Β – Ο όμιλος εταιριών και η κοινοπραξία
14.
Στην υπό κρίση υπόθεση, «αιτούσες εταιρίες» είναι η Felixstowe Dock and Railway Company Ltd και άλλες ( 7 ). Ανήκουν όλες στον όμιλο Hutchison Whampoa, επικεφαλής του οποίου είναι η Hutchison Whampoa Ltd., εταιρία συσταθείσα και εδρεύουσα στο Χονγκ Κονγκ, στην οποία ανήκουν εμμέσως το σύνολο των μετοχών των αιτουσών εταιριών ( 8 ).
15.
Μεταφέρουσα εταιρία» είναι Hutchison 3G UK Ltd. Ανήκε εξ ολοκλήρου στη Hutchison 3G UK Holdings Ltd.
16.
Η Hutchison 3G UK Holdings Ltd είναι «ανήκουσα σε κοινοπραξία εταιρία». Κατά το κρίσιμο χρονικό διάστημα, η Hutchison 3G UK Holdings Ltd ανήκε σε κοινοπραξία την οποία απάρτιζαν η εταιρία Hutchison 3G UK Investments Sàrl, η οποία έχει συσταθεί και εδρεύει στο Λουξεμβούργο (με ποσοστό 50,1 %) και ανήκει στον όμιλο Hutchison Whampoa, τρεις άλλες εταιρίες του ομίλου Hutchison Whampoa, οι οποίες έχουν συσταθεί και εδρεύουν στις Βρετανικές Παρθένες Νήσους (με συνολικό ποσοστό 14,9 %), και δύο άλλες εταιρίες μη σχετιζόμενες με τον όμιλο Hutchison Whampoa (με ποσοστό 20 % και 15 %, αντιστοίχως).
17.
Η Hutchison 3G UK Investments Sàrl ήταν η «εταιρία‑σύνδεσμος», καθώς λειτουργούσε ως συνδετικός κρίκος μεταξύ του ομίλου και της κοινοπραξίας. Ανήκε εξ ολοκλήρου στη Hutchison Europe Telecommunications Sàrl, η οποία έχει συσταθεί και εδρεύει στο Λουξεμβούργο ( 9 ). Αμφότερες οι εταιρίες ανήκουν εμμέσως κατά 100 % στη Hutchison Whampoa Ltd. Η εταιρία‑σύνδεσμος συνδέεται περαιτέρω με τη Hutchison Whampoa Ltd μέσω διαφόρων εταιριών συμμετοχών οι οποίες έχουν συσταθεί στο Λουξεμβούργο ή εκτός Ένωσης/ΕΟΧ (Χονγκ Κονγκ, Βρετανικές Παρθένες Νήσοι και Νήσοι Κάιμαν).
Γ – Η κύρια δίκη και τα προδικαστικά ερωτήματα
18.
Η μεταφέρουσα εταιρία ασκούσε επιχειρηματική δραστηριότητα στον κλάδο της κινητής τηλεφωνίας. Πραγματοποίησε πολύ υψηλές δαπάνες για την κατασκευή του συστήματός της, με συνέπεια να συσσωρεύσει σημαντικές ζημίες κατά τα πρώτα έτη της λειτουργίας της. Κατά το κρίσιμο διάστημα και για τους σκοπούς του άρθρου 406, παράγραφος 1, στοιχείο b, ICTA, η μεταφέρουσα εταιρία ανήκε σε εταιρία ανήκουσα σε κοινοπραξία, κατά την έννοια που αναφέρθηκε προηγουμένως.
19.
Οι αιτούσες εταιρίες, έχοντας πραγματοποιήσει κέρδη κατά το ίδιο διάστημα, επιδίωξαν να κάνουν χρήση των ζημιών της μεταφέρουσας εταιρίας. Σύμφωνα με τη διάταξη περί παραπομπής, η μεταφέρουσα εταιρία θα εισέπραττε, κατόπιν συμφωνίας εντός του ομίλου Hutchison Whampoa, 30 πένες για κάθε μία στερλίνα μεταφερόμενης ζημίας. Οι αιτούσες εταιρίες ήταν «εταιρίες ανήκουσες σε όμιλο εταιριών» κατά την έννοια του άρθρου 406, παράγραφος 1, στοιχείο c, ICTA, καθώς ήταν εμμέσως θυγατρικές της Hutchison Whampoa Ltd, η οποία μετείχε στο κεφάλαιό τους με ποσοστό τουλάχιστον 75 % ( 10 ).
20.
Οι αιτούσες εταιρίες υπέβαλαν αιτήσεις για φορολογική ελάφρυνση υπέρ κοινοπραξίας κατά τα άρθρα 402, παράγραφος 3, και 406 ICTA. Οι αιτήσεις τους απορρίφθηκαν με το αιτιολογικό ότι η εταιρία‑σύνδεσμος (η οποία δεν μετέσχε καθόλου στη διαδικασία) δεν είχε την έδρα της στο Ηνωμένο Βασίλειο, αλλά στο Λουξεμβούργο. Δεν μπορούσε να μεταβιβάσει το δικαίωμα σε φορολογική ελάφρυνση υπέρ κοινοπραξίας σε άλλη εταιρία του ομίλου κατά το άρθρο 406, παράγραφος 1, ICTA, διότι δεν είχε η ίδια δικαίωμα να ζητήσει την εν λόγω απαλλαγή, βάσει της διατάξεως του άρθρο 402, παράγραφος 3Β.
21.
Όταν η υπόθεση τέθηκε στην κρίση του First-Tier Tribunal (Tax Chamber), το εν λόγω δικαστήριο αποφάσισε να αναστείλει τη διαδικασία και να υποβάλει στο Δικαστήριο τα ακόλουθα προδικαστικά ερωτήματα:
1.
Σε περίπτωση που:
1)
η νομοθεσία κράτους μέλους (όπως το Ηνωμένο Βασίλειο) επιτρέπει σε εταιρία (στο εξής: αιτούσα εταιρία) να ζητήσει φορολογική ελάφρυνση ομίλου για τις ζημίες εταιρίας που ανήκει σε κοινοπραξία (ανήκουσα σε κοινοπραξία εταιρία), υπό την προϋπόθεση ότι η εταιρία που ανήκει στον ίδιο όμιλο εταιριών είναι και μέλος της κοινοπραξίας (στο εξής: εταιρία‑σύνδεσμος), και
2)
η μητρική εταιρία του ομίλου εταιριών (που δεν είναι η αιτούσα, η ανήκουσα σε κοινοπραξία εταιρία ή η εταιρία‑σύνδεσμος) δεν εδρεύει στο Ηνωμένο Βασίλειο ή σε άλλο κράτος μέλος,
απαγορεύουν τα άρθρα 49 και 54 ΣΛΕΕ [πρώην άρθρα 43 ΕΚ και 48 ΕΚ] να τίθεται ως προϋπόθεση η «εταιρία‑σύνδεσμος» είτε να εδρεύει στο Ηνωμένο Βασίλειο είτε να ασκεί δραστηριότητα στο Ηνωμένο Βασίλειο μέσω μόνιμης επιχειρηματικής εγκατάστασης;
2.
Σε περίπτωση καταφατικής απαντήσεως στο πρώτο ερώτημα, υποχρεούται το Ηνωμένο Βασίλειο να παρέχει φορολογική ελάφρυνση στην αιτούσα εταιρία (π.χ., επιτρέποντας στην εν λόγω εταιρία να ζητά φορολογική ελάφρυνση λόγω ζημιών της ανήκουσας σε κοινοπραξία εταιρίας), εφόσον:
1)
η «εταιρία‑σύνδεσμος» έχει ασκήσει το δικαίωμα ελεύθερης εγκατάστασης, αλλά η ανήκουσα σε κοινοπραξία εταιρία και οι αιτούσες εταιρίες δεν έχουν ασκήσει δικαίωμα προστατευόμενο από το Ευρωπαϊκό Δίκαιο,
2)
η μεταφέρουσα εταιρία και η αιτούσα εταιρία συνδέονται μέσω εταιριών οι οποίες δεν εδρεύουν όλες στην [Ένωση ή στον Ευρωπαϊκό Οικονομικό Χώρο (ΕΟΧ)].»
22.
Έγγραφες παρατηρήσεις υπέβαλαν η Felixstowe Dock and Railway Company κ.λπ., οι Κυβερνήσεις της Γερμανίας, της Γαλλίας, των Κάτω Χωρών, του Ηνωμένου Βασιλείου, καθώς και η Ευρωπαϊκή Επιτροπή. Κατά την επ’ ακροατηρίου συζήτηση της 3ης Σεπτεμβρίου 2013, αγόρευσαν όλοι οι προαναφερθέντες, πλην της Γαλλικής Κυβερνήσεως.
III – Ανάλυση
A – Προκαταρκτικές παρατηρήσεις
23.
Τα δύο ερωτήματα του αιτούντος δικαστηρίου αφορούν την ελευθερία εγκατάστασης. Θα στηρίξω την ανάλυσή μου στα άρθρα 43 ΕΚ και 48 ΕΚ, δεδομένου ότι τα άρθρα 49 ΣΛΕΕ και 54 ΣΛΕΕ δεν έχουν εφαρμογή ratione temporis στην υπόθεση της κύριας δίκης.
24.
Για τους σκοπούς της παρούσας αναλύσεως, θα εξετάσω τα δύο αυτά ερωτήματα από κοινού. Ουσιαστικά, το αιτούν δικαστήριο ερωτά, καταρχάς, εάν, στην υπόθεση της κύριας δίκης, προσκρούει στα άρθρα 43 ΕΚ και 48 ΕΚ ρύθμιση κατά την οποία τίθεται ως προϋπόθεση για τη φορολογική ελάφρυνση υπέρ κοινοπραξίας είτε το να εδρεύει η εταιρία‑σύνδεσμος στο Ηνωμένο Βασίλειο είτε το να ασκεί στο Ηνωμένο Βασίλειο εμπορική δραστηριότητα μέσω μόνιμης εγκατάστασης στο κράτος μέλος αυτό. Εν συνεχεία, το αιτούν δικαστήριο ζητεί να διευκρινιστεί εάν τα άρθρα αυτά απαγορεύουν στα κράτη μέλη να θέτουν ως προϋπόθεση είτε η εγγύτερη προς τις θυγατρικές κοινή μητρική εταιρία εντός ομίλου εταιριών, στην οποία ανήκουν η εταιρία‑σύνδεσμος και οι εταιρίες στις οποίες περιέρχονται οι ζημίες για φορολογικούς λόγους, να εδρεύει σε κράτος μέλος της Ένωσης ή του ΕΟΧ, είτε η εταιρία‑σύνδεσμος και οι εταιρίες στις οποίες περιέρχονται οι ζημίες για φορολογικούς λόγους να συνδέονται μεταξύ τους αποκλειστικά μέσω εταιριών που εδρεύουν εντός της Ένωσης ή του ΕΟΧ. Τέλος, το αιτούν δικαστήριο θέτει το ερώτημα εάν, σε περίπτωση που κριθεί ότι το Ηνωμένο Βασίλειο προσβάλλει την ελευθερία εγκατάστασης, υποχρεούται, προς άρση της προσβολής αυτής, να επιτρέψει στις αιτούσες εταιρίες να κάνουν χρήση της φορολογικής ελάφρυνσης υπέρ κοινοπραξίας.
25.
Πρέπει να καταστεί σαφές εξ αρχής ότι η υπό κρίση υπόθεση δεν αφορά την κατανομή της φορολογικής εξουσίας μεταξύ των κρατών μελών, μολονότι είναι εύλογη η ανησυχία, όπως προκύπτει από τις παρατηρήσεις της Γερμανικής και της Γαλλικής Κυβερνήσεως, ότι η έκβαση της υποθέσεως αυτής ενδέχεται να θίξει την αρμοδιότητά τους να φορολογούν διεθνείς ομίλους εταιριών ελεγχόμενους από μητρικές εταιρίες εγκατεστημένες σε τρίτες χώρες.
26.
Συγκεκριμένα, η υπό κρίση υπόθεση αφορά το ζήτημα της μεταφοράς ζημιών από μια εταιρία του Ηνωμένου Βασιλείου, υποκείμενη σε φόρο εταιριών στο Ηνωμένο Βασίλειο, προκειμένου να συμψηφιστούν με κέρδη άλλης εταιρίας εγκατεστημένης στο Ηνωμένο Βασίλειο, επίσης υποκείμενης σε φόρο εταιριών στο Ηνωμένο Βασίλειο. Επομένως, δεν πρόκειται για ζήτημα διασυνοριακής μεταφοράς ζημιών μεταξύ εταιριών που εδρεύουν σε διαφορετικά κράτη μέλη, οπότε θα ετίθετο και ζήτημα κατανομής της φορολογικής εξουσίας, όπως στις υποθέσεις National Grid Indus ( 11 ) και Philips Electronics UK ( 12 ). Η υπό κρίση υπόθεση έχει ως αντικείμενο μόνον το εάν η μεταφορά ζημιών από μια εταιρία που εδρεύει στο Ηνωμένο Βασίλειο σε άλλο μέλος της κοινοπραξίας επιτρέπεται, στο πλαίσιο της ελάφρυνσης υπέρ κοινοπραξίας, να εξαρτάται από το αν η «εταιρία‑σύνδεσμος» εδρεύει ή έχει μόνιμη εγκατάσταση στο Ηνωμένο Βασίλειο.
27.
Στο πλαίσιο αυτό θα ήταν χρήσιμη μια υπόμνηση των τριών σταδίων εξελίξεως της νομοθεσίας του Ηνωμένου Βασιλείου σχετικά με τη φορολογική ελάφρυνση υπέρ ομίλων εταιριών. Έως την 1η Απριλίου 2000 (δηλαδή πριν τα περιστατικά της υποθέσεως της κύριας δίκης), δεν επιτρεπόταν σε δύο θυγατρικές εταιρίες της ίδιας μητρικής εταιρίας να ζητήσουν φορολογική ελάφρυνση υπέρ ομίλων εταιριών εάν η εν λόγω μητρική εταιρία δεν είχε την έδρα της στο Ηνωμένο Βασίλειο. Ωστόσο, από 1ης Απριλίου 2000 (δηλαδή κατά το κρίσιμο για την υπόθεση της κύριας δίκης διάστημα) δόθηκε στις εταιρίες που ανήκουν στον ίδιο όμιλο η δυνατότητα να μεταφέρουν ζημίες μεταξύ τους, ανεξαρτήτως του τόπου της έδρας της μητρικής εταιρίας. Επομένως, εάν ο όμιλος Hutchison Whampoa κατείχε (εμμέσως) το 75 % της μεταφέρουσας εταιρίας κατά το κρίσιμο διάστημα, αντί του 65 % που όντως κατείχε, δεν θα υπήρχε κανένα κώλυμα όσον αφορά τη χρήση, από τις αιτούσες εταιρίες, των ζημιών της μεταφέρουσας εταιρίας, διότι θα επρόκειτο για μέλος ομίλου εταιριών κατά την έννοια του άρθρου 402, παράγραφοι 1, και 2, ICTA. Το 2010, μετά το κρίσιμο για την υπόθεση της κύριας δίκης διάστημα, οι ισχύοντες στο Ηνωμένο Βασίλειο κανόνες σχετικά με τη φορολογική ελάφρυνση υπέρ ομίλων τροποποιήθηκαν με τον Corporation Tax Act 2010 (νόμο περί φόρου εταιριών του 2010), κατά το ότι επιτράπηκε να έχουν την ιδιότητα της εταιρίας‑συνδέσμου και οι εταιρίες που είναι εγκατεστημένες στην Ένωση ή στον ΕΟΧ. Ωστόσο, κατά τους νέους κανόνες, η εταιρία‑σύνδεσμος και οι αιτούσες εταιρίες πρέπει να ανήκουν στον ίδιο όμιλο χωρίς να μεσολαβεί εταιρία μη εγκατεστημένη στην Ένωση ή στον ΕΟΧ.
28.
Συνεπώς, εάν το Δικαστήριο διαπιστώσει περιορισμό των θεμελιωδών ελευθεριών αντίθετο προς το δίκαιο της Ένωσης, η εν λόγω νομοθεσία του Ηνωμένου Βασιλείου δεν θα μπορεί να δικαιολογηθεί με επίκληση της ανάγκης διατηρήσεως της κατανομής της φορολογικής εξουσίας μεταξύ των κρατών μελών. Επίσης, δεν χωρεί, ως δικαιολογία, η επίκληση της ανάγκης συνοχής του φορολογικού συστήματος, ενόψει των ανωτέρων νομοθετικών εξελίξεων, διά των οποίων η χρήση της φορολογικής ελάφρυνσης υπέρ ομίλων εταιριών κατέστη δυνατή ανεξαρτήτως της χώρας εγκατάστασης της μητρικής εταιρίας ή των εταιριών του ομίλου, πέραν της μεταφέρουσας εταιρίας και της αιτούσας εταιρίας. Ουσιαστικά, το Ηνωμένο Βασίλειο δεν επιχειρεί να δικαιολογήσει τους τροποποιημένους κανόνες της εθνικής νομοθεσίας, καθώς υποστηρίζει ότι η περίπτωση της υποθέσεως της κύριας δίκης δεν εμπίπτει στο πεδίο εφαρμογής του δικαίου της Ένωσης ( 13 ).
29.
Υπενθυμίζεται, επίσης, ότι, κατά τη νομολογία, η άμεση φορολογία εμπίπτει μεν στην αρμοδιότητα των κρατών μελών, πλην όμως η αρμοδιότητα αυτή δεν μπορεί να ασκείται κατά τρόπο αντίθετο προς το δίκαιο της Ένωσης, και ειδικότερα προς τις θεμελιώδεις ελευθερίες που κατοχυρώνονται με τις Συνθήκες. Όπως έχει επισημάνει η γενική εισαγγελέας J. Kokott, κατά το δίκαιο της Ένωσης, τα κράτη μέλη δεν έχουν καταρχήν την υποχρέωση να προβλέπουν, με τη νομοθεσία περί φορολογίας των νομικών προσώπων, φορολογική ελάφρυνση υπέρ ομίλων σχετικά με τις ζημίες, διότι η διαμόρφωση του φορολογικού συστήματος αποτελεί αρμοδιότητα εκάστου κράτους μέλους. Αν όμως ένα κράτος μέλος προβλέψει τέτοιο δικαίωμα ελάφρυνσης, το δικαίωμα αυτό πρέπει να ρυθμίζεται σύμφωνα με τις θεμελιώδεις ελευθερίες του δικαίου της Ένωσης, και συγκεκριμένα, με την ελευθερία εγκατάστασης ( 14 ).
Β – Η λειτουργία του συστήματος της φορολογικής ελάφρυνσης υπέρ ομίλων
30.
Από οικονομικής απόψεως, η φορολογική ελάφρυνση υπέρ ομίλων εταιριών, όπως αυτή που ισχύει στο Ηνωμένο Βασίλειο, παρέχει στη μεταφέρουσα εταιρία τη δυνατότητα να μεταφέρει τις ζημίες της στην αιτούσα εταιρία, η οποία μπορεί να τις συμψηφίσει με τα φορολογητέα κέρδη της. Τούτο συνεπάγεται ότι η μεταφέρουσα εταιρία χάνει τη δυνατότητα χρήσης των ζημιών αυτών για φορολογικούς λόγους, και ειδικότερα τη δυνατότητα μεταφοράς των ζημιών σε επόμενες χρήσεις ( 15 ).
31.
Η συνήθης πρακτική στο Ηνωμένο Βασίλειο είναι η μεταφορά των ζημιών να γίνεται έναντι ανταλλάγματος ( 16 ), το οποίο κατά κανόνα αντιστοιχεί στη μείωση του φόρου εταιριών που επιτυγχάνεται διά του συνυπολογισμού των ζημιών, έστω και αν δεν υπάρχει έννομη απαίτηση για την καταβολή ανταλλάγματος, εκτός εάν προκύψει τέτοια απαίτηση λόγω των διαχειριστικών υποχρεώσεων που υπέχει από το εταιρικό δίκαιο η διοίκηση της μεταφέρουσας εταιρίας. Επί παραδείγματι, στην υπό κρίση υπόθεση, οι αιτούσες εταιρίες συμφώνησαν να καταβάλουν 30 πένες ανά στερλίνα μεταφερόμενης ζημίας.
32.
Δεδομένου ότι το ισχύον στο Ηνωμένο Βασίλειο σύστημα της φορολογικής ελάφρυνσης υπέρ ομίλων εταιριών δεν στηρίζεται στην ενοποίηση κερδών και ζημιών για φορολογικούς λόγους σε επίπεδο ομίλου, είναι πρόδηλον ότι η μεταφέρουσα εταιρία, ως αυτοτελές νομικό πρόσωπο κερδοσκοπικού χαρακτήρα, κανονικά δεν θα δεχόταν να μεταφέρει άνευ ανταλλάγματος ζημίες τις οποίες θα μπορούσε στο μέλλον να χρησιμοποιήσει προκειμένου να μειώσει τους δικούς της φόρους. Με τη μεταφορά των ζημιών έναντι ανταλλάγματος ανάλογου προς τον ισχύοντα φορολογικό συντελεστή, η μεταφέρουσα εταιρία αξιοποιεί οικονομικά τις ζημίες της νωρίτερα (και ασφαλέστερα), αποκομίζοντας ταμειακό πλεονέκτημα.
33.
Εάν δεν υφίστατο στο Ηνωμένο Βασίλειο η ανωτέρω περιγραφείσα πρακτική, θα ήταν πολύ δύσκολο να εξηγηθεί πώς θα μπορούσε η μεταφέρουσα εταιρία να υποστεί κάποια απώλεια, εάν ο νόμος δεν επέτρεπε τη μεταφορά ζημιών σε άλλη εταιρία, δηλαδή τη μεταφορά στοιχείων του ενεργητικού με ενδεχόμενη οικονομική αξία, προς συμψηφισμό με μελλοντικές φορολογικές υποχρεώσεις, σε μη σχετιζόμενη εταιρία έναντι ανταλλάγματος το οποίο δεν θα αντιστοιχούσε στην αξία των στοιχείων αυτών εις χείρας της μεταφέρουσας εταιρίας. Θα ήταν επίσης πολύ δύσκολο να υποστηριχθεί ότι ο κανόνας που απαγορεύει σε μια κερδοσκοπική εταιρία να μεταφέρει στοιχεία του ενεργητικού της χωρίς αντίστοιχο αντάλλαγμα συνιστά περιορισμό της ελευθερίας εγκατάστασης. Επομένως, βάσει των ισχυόντων, τυχόν μειονεκτήματα που απορρέουν από τη νομοθεσία του Ηνωμένου Βασιλείου θα γίνονταν αισθητά όχι στη μεταφέρουσα εταιρία, αλλά μόνο στις εταιρίες που βρίσκονται υψηλότερα στη διάρθρωση του ομίλου, σε σχέση με τη μεταφέρουσα εταιρία και τις αιτούσες εταιρίες, δηλαδή σε επίπεδο ομίλου ως αυξημένη φορολογική επιβάρυνση του ομίλου.
34.
Το ταμειακό πλεονέκτημα, ή η δυνατότητα αποκομίσεως τέτοιου πλεονεκτήματος, αυξάνει ενδεχομένως την αξία της μεταφέρουσας εταιρίας και, κατ’ αναλογία, της συμμετοχής στο κεφάλαιό της. Τούτο σημαίνει ότι η δυνατότητα χρήσης της φορολογικής ελάφρυνσης υπέρ ομίλων εταιριών παρουσιάζει πλεονεκτήματα για τους μετόχους της μεταφέρουσας εταιρίας, δηλαδή εκείνους που κατέχουν, απευθείας ή εμμέσως, το κεφάλαιό της, καθώς και για τα μέλη της κοινοπραξίας που έχουν μειοψηφικά ποσοστά συμμετοχής στο κεφάλαιο ( 17 ).
35.
Για την αιτούσα εταιρία, η λύση αυτή είναι χρηματοοικονομικά ουδέτερη: καταβάλλει στη μεταφέρουσα εταιρία ένα ποσό που αντιστοιχεί στη μείωση του φόρου λόγω της μεταφοράς, αντί να καταβάλει το ίδιο ποσό στο Δημόσιο. Δεδομένου, ωστόσο, ότι η νομοθεσία του Ηνωμένου Βασιλείου απαιτεί, και για την φορολογική ελάφρυνση υπέρ κοινοπραξίας, να ανήκουν η αιτούσα εταιρία και η εταιρία‑σύνδεσμος στον ίδιο όμιλο, το πλεονέκτημα που αντλεί ο όμιλος από τη φορολογική ελάφρυνση υπέρ ομίλων εταιριών εξηγεί τις συμφωνίες μεταξύ αιτούσας και μεταφέρουσας εταιρίας, δεδομένου ότι έτσι μειώνεται η φορολογική επιβάρυνση σε επίπεδο ομίλου ( 18 ).
Γ – Ποια θεμελιώδης ελευθερία έχει εφαρμογή ratione materiae;
36.
Βάσει των κριτηρίων της νομολογίας του Δικαστηρίου, υπάρχουν αμφιβολίες ως προς το αν η νομοθεσία του Ηνωμένου Βασιλείου σχετίζεται με την ελευθερία εγκατάστασης. Το Δικαστήριο έχει αποφανθεί ότι, για να έχει εφαρμογή η ελευθερία εγκατάστασης, έχει σημασία ο βαθμός του ελέγχου που ασκείται επί συγκεκριμένης εταιρίας. Εν προκειμένω, ο βαθμός ελέγχου που απαιτείται κατά την εθνική νομοθεσία μπορεί να κυμαίνεται από 5 %, ποσοστό που βεβαίως δεν εξασφαλίζει «έλεγχο», έως 74,99 %. Ωστόσο, όπως θα εξηγήσω κατωτέρω, το ζήτημα αυτό διευθετείται λόγω των περιστατικών της υπό κρίση υποθέσεως, η δε ελευθερία εγκατάστασης αποτελεί επίσης το πλαίσιο εντός του οποίου το αιτούν δικαστήριο υπέβαλε τα ερωτήματά του.
37.
Δεδομένου ότι η πολύπλοκη εταιρική διάρθρωση του ομίλου Hutchison Whampoa εκτείνεται και σε τρίτες χώρες, τίθεται το ζήτημα εάν η νομοθεσία του Ηνωμένου Βασιλείου πρέπει να εξεταστεί υπό το πρίσμα της ελευθερίας εγκατάστασης, η οποία δεν ισχύει σε σχέση με τις τρίτες χώρες, και/ή υπό το πρίσμα της ελεύθερης κυκλοφορίας κεφαλαίων, η οποία ισχύει σε σχέση με τις τρίτες χώρες.
38.
Με την απόφαση Test Claimants in the FII Group Litigation (C‑35/11), το Δικαστήριο αποφάνθηκε ότι, όσον αφορά το ζήτημα εάν η εθνική νομοθεσία εμπίπτει στο πεδίο εφαρμογής κάποιας από τις θεμελιώδεις ελευθερίες, αποτελεί πάγια νομολογία ότι πρέπει να λαμβάνεται υπόψη ο σκοπός της οικείας νομοθεσίας. Εθνική ρύθμιση η οποία εφαρμόζεται μόνο σε περίπτωση που ο μέτοχος έχει, λόγω των ποσοστών συμμετοχής του, τη δυνατότητα να ασκεί αναμφισβήτητη επιρροή στις αποφάσεις της εταιρίας και να καθορίζει τις δραστηριότητές της, εμπίπτει στις διατάξεις περί ελευθερίας εγκατάστασης. Αντιθέτως, εθνικές ρυθμίσεις, οι οποίες εφαρμόζονται επί συμμετοχών που αποκτήθηκαν με μοναδικό σκοπό την οικονομική επένδυση χωρίς πρόθεση ασκήσεως επιρροής στη διαχείριση και τον έλεγχο της επιχειρήσεως, δηλαδή ως επενδύσεις χαρτοφυλακίου, πρέπει να εξετάζονται μόνον υπό το πρίσμα της ελεύθερης κυκλοφορίας των κεφαλαίων ( 19 ).
39.
Σε περίπτωση που δεν μπορεί να προσδιοριστεί, με βάση τον σκοπό της, εάν η εθνική ρύθμιση εμπίπτει στο πεδίο εφαρμογής του άρθρου 49 ΣΛΕΕ ή του άρθρου 63 ΣΛΕΕ, το Δικαστήριο λαμβάνει υπόψη τα πραγματικά περιστατικά της συγκεκριμένης υποθέσεως, προκειμένου να διαπιστώσει αν η επίμαχη περίπτωση στην υπόθεση της κύριας δίκης εμπίπτει στο πεδίο εφαρμογής της μιας ή της άλλης εκ των ανωτέρω διατάξεων (η υπογράμμιση δική μου) ( 20 ).
40.
Εν προκειμένω, μπορεί να γίνει διάκριση μεταξύ δύο ειδών φορολογικών ελαφρύνσεων υπέρ ομίλων εταιριών βάσει της νομοθεσίας του Ηνωμένου Βασιλείου. Με βάση τον σκοπό τους, οι κανόνες της νομοθεσίας του Ηνωμένου Βασιλείου σχετικά με τις αιτήσεις ομίλων εταιριών για χρήση της φορολογικής ελάφρυνσης υπέρ ομίλων αφορούν προδήλως συμμετοχές οι οποίες επιτρέπουν στον μέτοχο να ασκεί καθοριστική επιρροή στις αποφάσεις της εταιρίας και να καθορίζει τις δραστηριότητές της. Ισχύουν για εταιρίες οι οποίες ανήκουν τουλάχιστον κατά 75 % στη μητρική εταιρία. Επομένως, οι κανόνες αυτοί εμπίπτουν στο πεδίο εφαρμογής της ελευθερίας εγκατάστασης.
41.
Όσον αφορά τις αιτήσεις κοινοπραξιών για χρήση της φορολογικής ελάφρυνσης υπέρ ομίλων εταιριών, το ζήτημα είναι λιγότερο σαφές. Οι διατάξεις σχετικά με τη φορολογική ελάφρυνση υπέρ κοινοπραξίας εφαρμόζονται σε περίπτωση που το 75 % τουλάχιστον του κεφαλαίου της ανήκουσας σε κοινοπραξία εταιρίας ανήκει σε μέλη της κοινοπραξίας, καθένα από τα οποία κατέχει ποσοστό συμμετοχής μεταξύ 5 % και 75 % ( 21 ). Επομένως, καλύπτονται τόσο οι περιπτώσεις κατά τις οποίες υπάρχει ένας κυρίαρχος μέτοχος, όσο και οι περιπτώσεις κατά τις οποίες υπάρχουν πλείονες, ανεξάρτητοι μεταξύ τους μέτοχοι. Θεωρητικά, θα μπορούσε να υπάρχει ανήκουσα σε κοινοπραξία εταιρία με 20 μετόχους, καθένας από τους οποίους θα είχε ποσοστό συμμετοχής 5 %. Σε μια τέτοια περίπτωση, θα μπορούσαν να υπάρξουν 20 εταιρίες-σύνδεσμοι και η ανήκουσα σε κοινοπραξία εταιρία θα μπορούσε να μεταφέρει τις ζημίες της σε 20 διαφορετικούς ομίλους εταιριών σε ποσοστό 5 % για κάθε έναν.
42.
Φρονώ ότι οι ισχύουσες στο Ηνωμένο Βασίλειο διατάξεις για τη φορολογική ελάφρυνση υπέρ κοινοπραξίας δεν εφαρμόζονται μόνο σε εταιρικές συμμετοχές που επιτρέπουν στον μέτοχο να ασκεί καθοριστική επιρροή στις εταιρικές αποφάσεις. Όπως ανέφερε ο εκπρόσωπος των αιτουσών εταιριών κατά την επ’ ακροατηρίου συζήτηση, δεν απαιτείται, κατά τη φορολογική νομοθεσία του Ηνωμένου Βασιλείου, να ασκούν τα μέλη της κοινοπραξίας κάποια εκ του νόμου καθορισμένη μορφή συλλογικού ελέγχου επί της ανήκουσας σε κοινοπραξία εταιρίας ( 22 ). Επομένως, κατά την άποψή μου, οι συμμετοχές που παρέχουν δικαίωμα φορολογικής ελαφρύνσεως υπέρ κοινοπραξίας πρέπει να θεωρούνται ως άμεσες επενδύσεις, οι δε περιορισμοί επ’ αυτών ως περιορισμοί της ελεύθερης κυκλοφορίας κεφαλαίων ( 23 ).
43.
Ωστόσο, η νομοθεσία του Ηνωμένου Βασιλείου καλύπτει και περιπτώσεις κατά τις οποίες η ανήκουσα σε κοινοπραξία εταιρία βρίσκεται υπό τον έλεγχο ενός μόνον ομίλου εταιριών. Τούτο συμβαίνει στην περίπτωση της μεταφέρουσας εταιρίας εν προκειμένω: το 65 % του κεφαλαίου της εταιρίας αυτής ανήκει εμμέσως στον όμιλο Hutchison Whampoa Group (50,1 % μέσω της εταιρίας‑συνδέσμου και 14,9 % μέσω τριών εταιριών του ομίλου που εδρεύουν στις Βρετανικές Παρθένες Νήσους). Κατά συνέπεια, οι εν λόγω διατάξεις μπορούν, καταρχήν, να θέσουν περιορισμούς στην ελευθερία εγκατάστασης, πρέπει δε να γίνει δεκτό ότι η επίμαχη στην κύρια δίκη περίπτωση εμπίπτει στο πεδίο εφαρμογής αυτής της θεμελιώδους ελευθερίας.
44.
Υπό το πρίσμα των προεκτεθέντων, θεωρώ ότι τα περιστατικά της υποθέσεως εμπίπτουν στο πεδίο εφαρμογής του άρθρου 43 ΕΚ, οπότε η εξέταση της ισχύουσας στο Ηνωμένο Βασίλειο ρυθμίσεως σχετικά με τη φορολογική ελάφρυνση υπέρ κοινοπραξίας πρέπει πρωτίστως να εξεταστεί υπό το πρίσμα της ελευθερίας εγκατάστασης.
Δ – Ύπαρξη περιορισμού στην ελευθερία εγκατάστασης
45.
Η ελευθερία εγκατάστασης, την οποία αναγνωρίζει το άρθρο 43 ΕΚ στους πολίτες της Ένωσης και περιλαμβάνει την ανάληψη και άσκηση μη μισθωτών δραστηριοτήτων, καθώς και τη σύσταση και διαχείριση επιχειρήσεων, υπό τις ίδιες προϋποθέσεις με εκείνες που καθορίζει η νομοθεσία του κράτους μέλους εγκατάστασης για τους δικούς του πολίτες, περιλαμβάνει, σύμφωνα με το άρθρο 48 ΕΚ, για τις εταιρίες που έχουν συσταθεί κατά τη νομοθεσία ενός κράτους μέλους και οι οποίες έχουν την καταστατική τους έδρα, την κεντρική τους διοίκηση ή την κύρια εγκατάστασή τους εντός της Ένωσης, το δικαίωμα να ασκούν τη δραστηριότητά τους στο οικείο κράτος μέλος μέσω θυγατρικής εταιρίας, υποκαταστήματος ή πρακτορείου. Το άρθρο 43, πρώτο εδάφιο, δεύτερη περίοδος, ΕΚ επιτρέπει ρητά στις επιχειρήσεις να επιλέγουν ελεύθερα την κατάλληλη νομική μορφή για την άσκηση των δραστηριοτήτων τους εντός άλλου κράτους μέλους, αυτή δε η δυνατότητα ελεύθερης επιλογής δεν πρέπει να περιορίζεται από φορολογικές διατάξεις οι οποίες εισάγουν δυσμενείς διακρίσεις ( 24 ).
46.
Κατά τη νομοθεσία του Ηνωμένου Βασιλείου, η εταιρία‑σύνδεσμος πρέπει να εδρεύει στο Ηνωμένο Βασίλειο ή, εφόσον πρόκειται για αλλοδαπή εταιρία, να ασκεί εμπορική δραστηριότητα στο Ηνωμένο Βασίλειο μέσω μόνιμης εγκατάστασης. Η διάταξη αυτή συνιστά προδήλως περιορισμό της ελευθερίας εγκατάστασης για την εταιρία‑σύνδεσμο που εδρεύει στο Λουξεμβούργο, καθώς και την άμεση μητρική εταιρία η οποία επίσης εδρεύει στο Λουξεμβούργο.
47.
Με την απόφαση Marks & Spencer το Δικαστήριο αποφάνθηκε ότι «[μια] φορολογική ελάφρυνση υπέρ ομίλου όπως η επίμαχη στην κύρια δίκη συνιστά φορολογικό πλεονέκτημα για τις οικείες εταιρίες. Επιταχύνοντας την εκκαθάριση των ζημιών των ελλειμματικών επιχειρήσεων, μέσω του άμεσου καταλογισμού των ζημιών αυτών στα κέρδη άλλων εταιριών του ομίλου, παρέχει στον όμιλο ταμειακό πλεονέκτημα» ( 25 ). Σημαίνει τούτο ότι το μειονέκτημα γίνεται αισθητό μόνο σε επίπεδο ομίλου ή από την επικεφαλής του ομίλου εταιρία, η οποία, στην υπό κρίση υπόθεση, εδρεύει σε τρίτη χώρα; Φρονώ πως όχι.
48.
Όπως διευκρίνισα προηγουμένως, στο πλαίσιο του ισχύοντος στο Ηνωμένο Βασίλειο συστήματος φορολογικής ελάφρυνσης υπέρ ομίλων, επιτρέπεται ο συμψηφισμός κερδών και ζημιών εντός ομίλου και/ή κοινοπραξίας, όχι με λογιστική ενοποίηση για φορολογικούς σκοπούς ή με τη μεταφορά φορολογικών κερδών υπό μορφή εισφοράς στον όμιλο, αλλά μέσω ενός μηχανισμού διά του οποίου οι ζημίες μεταφέρονται έναντι ανταλλάγματος, με συνέπεια τη δημιουργία ταμειακού πλεονεκτήματος για τη μεταφέρουσα εταιρία. Εάν η μεταφορά ζημιών και, συνεπώς, η χρήση της φορολογικής ελάφρυνσης υπέρ κοινοπραξίας δεν είναι δυνατή λόγω του τόπου της έδρας της εταιρίας-συνδέσμου, η μεταφέρουσα εταιρία υφίσταται χρηματοοικονομικό μειονέκτημα λόγω της απώλειας του ταμειακού πλεονεκτήματος. Κατά τη νομολογία του Δικαστηρίου, ένα τέτοιο ταμειακό μειονέκτημα θεωρείται δυσμενής μεταχείριση που συνιστά περιορισμό ( 26 ). Με την απόφαση Metallgesellschaft κ.λπ., έγινε δεκτό ότι το γεγονός ότι μια εταιρία περιήλθε σε μειονεκτική θέση λόγω του τόπου της έδρας της μητρικής εταιρίας συνιστά προσβολή της ελευθερίας εγκατάστασης ( 27 ).
49.
Το μειονέκτημα αυτό θίγει και τους μετόχους της μεταφέρουσας εταιρίας, διότι συνεπάγεται μείωση της αξίας των συμμετοχών τους, ανεξαρτήτως του αν οι συμμετοχές αυτές εξασφαλίζουν έλεγχο επί της εταιρίας ή αποτελούν σταθερές μειοψηφικές συμμετοχές ή επενδύσεις χαρτοφυλακίου. Βεβαίως, μόνο στην πρώτη περίπτωση τίθεται ζήτημα προσβολής της ελευθερίας εγκατάστασης.
50.
Κατά συνέπεια, εν προκειμένω, η εδρεύουσα στο Λουξεμβούργο εταιρία-σύνδεσμος, στην οποία ανήκει εμμέσως το 50,1 % της εδρεύουσας στο Ηνωμένο Βασίλειο μεταφέρουσας εταιρίας, βρίσκεται σε λιγότερο ευνοϊκή θέση σε σχέση με μια εδρεύουσα στο Ηνωμένο Βασίλειο εταιρία όσον αφορά τη δυνατότητά της να αποτελέσει τον σύνδεσμο μεταξύ δύο εγκατεστημένων στο Ηνωμένο Βασίλειο εταιριών υποκείμενων σε φόρο εταιριών στο εν λόγω κράτος μέλος. Η διαπίστωση αυτή δεν αναιρείται από το γεγονός ότι το μειονέκτημα αυτό αποτυπώνεται περαιτέρω στην αξία της λουξεμβουργιανής εταιρίας‑συνδέσμου και, ως εκ τούτου, αφορά τους μετόχους της, οι οποίοι είναι εν μέρει εταιρίες τρίτων χωρών, και εν τέλει και την εγκατεστημένη σε τρίτη χώρα επικεφαλής του ομίλου εταιρία, η οποία ελέγχει την πολύπλοκη εταιρική δομή.
51.
Διαπιστώνεται, συνεπώς, άμεση δυσμενής διάκριση με βάση το κράτος της έδρας της εταιρίας‑συνδέσμου. Βάσει της νομοθεσίας του Ηνωμένου Βασιλείου, είναι προτιμότερο η μητρική εταιρία της εταιρίας‑συνδέσμου να συστήσει μια τέτοια εταιρία στο Ηνωμένο Βασίλειο παρά οπουδήποτε αλλού.
52.
Όπως προανέφερα, η Κυβέρνηση του Ηνωμένου Βασιλείου δεν έχει προβάλει λόγους προς δικαιολόγηση του περιορισμού που απορρέει από την εθνική νομοθεσία. Κατά συνέπεια, δεν είμαι σε θέση να εξετάσω το ζήτημα αυτό.
53.
Στο σημείο αυτό, πρέπει επίσης να εξεταστεί εάν οι αιτούσες εταιρίες όντως έχουν δικαίωμα να επικαλεστούν την ελευθερία εγκατάστασης. Από την προπαρατεθείσα απόφαση Philips Electronics UK ( 28 ) προκύπτει σαφώς ότι οι εταιρίες μπορούν, για λόγους φορολογικούς, να επικαλούνται περιορισμούς της ελευθερίας εγκατάστασης άλλων εταιριών συνδεόμενων με αυτές, υπό την προϋπόθεση ότι οι περιορισμοί αυτοί επηρεάζουν τη δική τους φορολογική μεταχείριση. Επομένως, το γεγονός ότι ούτε η μεταφέρουσα εταιρία ούτε οι αιτούσες εταιρίες έχουν ασκήσει οι ίδιες την ελευθερία εγκατάστασης δεν ασκεί επιρροή.
54.
Κατά συνέπεια, οι αιτούσες εταιρίες δύνανται, για ίδιους φορολογικούς λόγους, να επικαλεστούν τους περιορισμούς που επιβάλλονται στην ελευθερία εγκατάστασης της εταιρίας‑συνδέσμου, κατά το μέρος που οι ισχύοντες στο Ηνωμένο Βασίλειο κανόνες, όπως έχουν ερμηνευθεί από το αιτούν δικαστήριο, δεν είναι συμβατοί με τα άρθρα 43 ΕΚ και 48 ΕΚ.
55.
Καταλήγω στο ενδιάμεσο συμπέρασμα ότι το να απαιτείται, για τη χρήση της φορολογικής ελάφρυνσης υπέρ ομίλων εταιριών, να έχει η εταιρία‑σύνδεσμος την έδρα ή τη μόνιμη εγκατάστασή της στο Ηνωμένο Βασίλειο συνιστά αδικαιολόγητο περιορισμό της ελευθερίας εγκατάστασης και, συνεπώς, προσκρούει στα άρθρα 43 ΕΚ και 48 ΕΚ.
Ε – Τρίτες χώρες και ελευθερία εγκατάστασης
56.
Ο συσχετισμός της ελευθερίας εγκατάστασης με τρίτες χώρες είναι σημαντικός στην υπό κρίση υπόθεση, καθώς το αιτούν δικαστήριο ζητεί, με το δεύτερο ερώτημά του, να διευκρινιστεί εάν το Ηνωμένο Βασίλειο υποχρεούται να εξαλείψει το μειονέκτημα σε βάρος της αιτούσας εταιρίας, επιτρέποντάς της, π.χ,. να ζητήσει φορολογική ελάφρυνση, κάνοντας χρήση των ζημιών της ανήκουσας σε κοινοπραξία εταιρίας, σε περίπτωση κατά την οποία η εταιρία‑σύνδεσμος έχει ασκήσει την ελευθερία εγκατάστασης, αλλά η ανήκουσα σε κοινοπραξία εταιρία και οι αιτούσες εταιρίες δεν έχουν ασκήσει καμία από τις ελευθερίες που προστατεύονται από το δίκαιο της Ένωσης, η δε μεταφέρουσα εταιρία συνδέεται με την αιτούσα εταιρία μέσω εταιριών που δεν είναι όλες εγκατεστημένες εντός της Ένωσης ή του ΕΟΧ.
57.
Το ζήτημα αυτό πρέπει, κατά την άποψή μου, να εξεταστεί στο πλαίσιο του πρώτου ερωτήματος, διότι αφορά το ουσιαστικό περιεχόμενο της ελευθερίας εγκατάστασης, και όχι τυχόν μέσα θεραπείας που είναι διαθέσιμα από διαδικαστικής απόψεως ( 29 ). Με άλλα λόγια, ακόμη και αν η Συνθήκη απαγορεύει να τίθεται ως προϋπόθεση να εδρεύει η εταιρία‑σύνδεσμος στο Ηνωμένο Βασίλειο ή να έχει εκεί μόνιμη εγκατάσταση, επιτρέπεται παρά ταύτα να τίθεται ως προϋπόθεση να εδρεύει η εταιρία‑σύνδεσμος εντός της Ένωσης ή του ΕΟΧ ή να συνδέονται η μεταφέρουσα εταιρία με τις αιτούσες εταιρίες μέσω εταιριών που δεν εδρεύουν σε τρίτες χώρες;
58.
Σε αντίθεση με την ελεύθερη κυκλοφορία κεφαλαίων, η ελευθερία εγκατάστασης δεν ισχύει για τρίτες χώρες. Σημαίνει τούτο ότι οι εδρεύουσες εντός της ένωσης εταιρίες, οι οποίες ουσιαστικά ελέγχονται από εταιρίες τρίτων χωρών, δεν μπορούν να επικαλεστούν την ελευθερία εγκατάστασης; Με άλλα λόγια, επηρεάζεται η ελευθερία εγκατάστασης της λουξεμβουργιανής εταιρίας‑συνδέσμου από το γεγονός ότι αυτή υπόκειται στον έλεγχο εταιρίας εγκατεστημένης σε τρίτη χώρα;
59.
Υπενθυμίζεται ότι, κατά το άρθρο 48 EK, εταιρίες ή επιχειρήσεις που έχουν συσταθεί κατά τη νομοθεσία κράτους μέλους και οι οποίες έχουν την καταστατική τους έδρα, την κεντρική τους διοίκηση ή την κύρια εγκατάστασή τους εντός της Ευρωπαϊκής Ένωσης πρέπει να τυγχάνουν της ίδιας μεταχειρίσεως με τις ημεδαπές εταιρίες όσον αφορά την ελευθερία εγκατάστασης. Όπως έχει κρίνει το Δικαστήριο με την προπαρατεθείσα απόφαση ICI ( 30 ), η καταστατική έδρα της εταιρίας, κατά την έννοια του άρθρου 48 ΕΚ, αποτελεί, όπως η ιθαγένεια για τα φυσικά πρόσωπα, το συνδετικό στοιχείο της εταιρίας με την έννομη τάξη ενός κράτους.
60.
Δεν έχει έρεισμα στις Συνθήκες ούτε στη νομολογία του Δικαστηρίου η άποψη ότι η ελευθερία εγκατάστασης που αναγνωρίζεται από το δίκαιο της Ένωσης στις εταιρίες και στις επιχειρήσεις, με το άρθρο 48 ΕΚ, θα μπορούσε να περιοριστεί ή να θιγεί επειδή αυτές υπόκεινται στον έλεγχο νομικού ή φυσικού προσώπου τρίτης χώρας. Μια εταιρία συνδέεται με την έννομη τάξη της Ένωσης με κριτήριο τον τόπο της καταστατικής έδρας της και το δίκαιο βάσει του οποίου συστάθηκε, και όχι με κριτήριο την ιθαγένεια των μετόχων της. Εάν οι εν λόγω εταιρίες της Ένωσης δεν καλύπτονταν από την ελευθερία αυτή, πολλά νομικά πρόσωπα τα οποία εδρεύουν εντός της Ευρωπαϊκής Ένωσης δεν θα καλύπτονταν από την ελευθερία αυτή και τα κράτη μέλη θα προέβαιναν σε δυσμενείς διακρίσεις σε βάρος τους, όχι μόνο στον τομέα της φορολογίας.
61.
Με την απόφαση Halliburton Services ( 31 ) κρίθηκε ότι τα δικαιώματα που οι εδρεύουσες στα κράτη μέλη εταιρίες αντλούν από το δίκαιο της Ένωσης δεν θίγονται από το γεγονός ότι η μητρική εταιρία τους, η Halliburton Inc., συστάθηκε στις Ηνωμένες Πολιτείες της Αμερικής. Ωστόσο, από την απόφαση αυτή δεν είναι δυνατόν να αντληθούν περαιτέρω συμπεράσματα για τις εταιρίες οι οποίες εδρεύουν εντός της Ένωσης και ανήκουν σε όμιλο εταιριών εκτός της Ένωσης, χωρίς η κοινή μητρική τους εταιρία να εδρεύει εντός της Ένωσης. Στην υπόθεση Halliburton Services το εθνικό δικαστήριο είχε ήδη αποφανθεί ότι, βάσει της διμερούς συμβάσεως περί φορολογίας μεταξύ Κάτω Χωρών και Ηνωμένων Πολιτειών της Αμερικής, η εδρεύουσα στις Κάτω Χώρες θυγατρική που είχε εξαγοράσει τη μόνιμη εγκατάσταση της γερμανικής θυγατρικής δεν έπρεπε να τυγχάνει δυσμενέστερης μεταχειρίσεως, εξαιτίας του γεγονότος ότι η επικεφαλής του ομίλου εταιρία είχε συσταθεί στις Ηνωμένες Πολιτείες ( 32 ).
62.
Κατά συνέπεια, στην υπό κρίση υπόθεση, η ελευθερία εγκατάστασης ισχύει τόσο για την εδρεύουσα στο Λουξεμβούργο εταιρία‑σύνδεσμο, όσο και για εγγύτερη μητρική της εταιρία, η οποία επίσης εδρεύει στο Λουξεμβούργο, παρά το γεγονός ότι αυτές υπόκεινται στον έλεγχο μητρικής εταιρίας συσταθείσας στο Χονγκ Κονγκ.
ΣΤ – Επιτρεπτοί περιορισμοί
63.
Σημαίνει τούτο ότι το Ηνωμένο Βασίλειο δεν μπορεί να απαιτήσει η μεταφέρουσα και οι αιτούσες εταιρίες να συνδέονται μεταξύ τους αποκλειστικά μέσω εγκατεστημένων εντός της Ένωσης ή του ΕΟΧ εταιριών; Η Επιτροπή προβάλλει, με τις παρατηρήσεις της, ότι το Ηνωμένο Βασίλειο έχει τη δυνατότητα να επιβάλει τέτοια προϋπόθεση, αλλά δεν έκανε χρήστη της δυνατότητας αυτής κατά το κρίσιμο για την υπόθεση της κύριας δίκης χρονικό διάστημα.
64.
Θεωρώ ότι το γεγονός αυτό δεν καθιστά τη συγκεκριμένη πτυχή των υποβληθέντων ερωτημάτων υποθετική, ούτε καθιστά το ζήτημα των τρίτων χωρών άνευ ουσίας, υπό την έννοια ότι δεν πρέπει να εξεταστεί από το Δικαστήριο. Αντιθέτως, σε περίπτωση που διάταξη της εθνικής νομοθεσίας εισάγει δυσμενείς διακρίσεις σε βάρος «αλλοδαπών» νομικών ή φυσικών προσώπων, κατά παράβαση του δικαίου της Ένωσης, το εθνικό δικαστήριο θα μπορούσε να επιλύσει το ζήτημα, προβαίνοντας σε ερμηνεία διά της οποίας η δυσμενής διάκριση σε βάρος υπηκόων ή εταιριών της Ένωσης ή του ΕΟΧ εξαλείφεται, χωρίς τα αντίστοιχα πλεονεκτήματα να εκτείνονται σε νομικά ή φυσικά πρόσωπα τρίτων χωρών. Το αν τούτο είναι νομικά εφικτό αποτελεί ζήτημα της εθνικής νομοθεσίας· το δίκαιο της Ένωσης δεν επιτάσσει οι θεμελιώδεις ελευθερίες, πέραν της ελεύθερης κυκλοφορίας κεφαλαίων, να ισχύουν και για πολίτες ή εταιρίες τρίτων χωρών ( 33 ).
65.
Με την απόφαση Test Claimants in the Thin Cap Group Litigation ( 34 ), το Δικαστήριο έκρινε ότι δεν εμπίπτει στο πεδίο εφαρμογής της ελευθερίας εγκατάστασης η περίπτωση κατά την οποία η μητρική εταιρία που έχει υπό τον έλεγχό της εδρεύουσες εντός της Ένωσης θυγατρικές εταιρίες, οι οποίες συνάπτουν μεταξύ τους συμβάσεις δανείων, έχει την έδρα της σε τρίτη χώρα. Το Δικαστήριο έκρινε ότι η μεταχείριση των τόκων που καταβάλλει η δανειολήπτρια εταιρία ως διανεμόμενων κερδών θίγει την ελευθερία εγκατάστασης μόνον ως προς την εγκατεστημένη σε τρίτη χώρα μητρική εταιρία, η οποία έχει ασκεί επί των θυγατρικών εταιριών έλεγχο που της επιτρέπει να επηρεάζει τις σχετικές με τη χρηματοδότηση αποφάσεις τους. Σε μια τέτοια περίπτωση, δεν έχουν εφαρμογή τα άρθρα 43 ΕΚ και 48 ΕΚ.
66.
Δεδομένου ότι η ελευθερία εγκατάστασης δεν ισχύει έναντι πολιτών και εταιριών τρίτων χωρών, δεν θα ήταν αντίθετη στο δίκαιο της Ένωσης μια κανονιστική ρύθμιση κατά την οποία απαιτείται η εταιρία‑σύνδεσμος να έχει συσταθεί εντός της Ένωσης ή του ΕΟΧ. Με άλλα λόγια, εάν, στο πλαίσιο της φορολογικής ελάφρυνσης υπέρ κοινοπραξίας, η μεταφέρουσα εταιρία δεν δύναται να μεταφέρει ζημίες, επειδή η οικεία εταιρία‑σύνδεσμος εδρεύει σε τρίτη χώρα, δεν έχει εφαρμογή το άρθρο 43 ΕΚ. Εάν, π.χ., στην υπόθεση της κύριας δίκης, η εταιρία‑σύνδεσμος, η οποία είναι ταυτόχρονα μέλος της κοινοπραξίας και του ομίλου, είχε συσταθεί στις Βρετανικές Παρθένες Νήσους, αντί στο Λουξεμβούργο, δεν θα ήταν δυνατή η επίκληση της ελευθερίας εγκατάστασης προς στήριξη του αιτήματος για χρήση της φορολογικής ελάφρυνσης υπέρ κοινοπραξίας. Τούτο θα ίσχυε ακόμη και αν η μητρική εταιρία εκείνης που εδρεύει στις Βρετανικές Παρθένες Νήσους είχε συσταθεί εντός της Ένωσης ή του ΕΟΧ.
67.
Προηγουμένως, πρότεινα μια ερμηνεία σύμφωνα με την οποία, αφενός, η ελευθερία εγκατάστασης παραβιάζεται σε περίπτωση που η δυνατότητα μεταφοράς ζημιών αποκλείεται εάν η εταιρία‑σύνδεσμος εδρεύει εντός της Ένωσης ή του ΕΟΧ, αλλά, αφετέρου, δεν υπάρχει παράβαση εάν η εταιρία‑σύνδεσμος εδρεύει σε τρίτη χώρα. Εξέτασα το σύστημα της φορολογικής ελαφρύνσεως υπέρ κοινοπραξίας από τη σκοπιά της μεταφέρουσας εταιρίας και το μειονέκτημα που ενδεχομένως συνεπάγεται γι’ αυτήν, το οποίο επηρεάζει τους μετόχους της. Είναι απαραίτητο να εξεταστεί το ζήτημα και από τη σκοπιά των αιτουσών εταιριών.
68.
Κατά τη νομοθεσία του Ηνωμένου Βασιλείου, οι αιτούσες εταιρίες πρέπει να ανήκουν στον ίδιο όμιλο με την εταιρία‑σύνδεσμο, δηλαδή πρέπει είτε η αιτούσα εταιρία να ανήκει σε ποσοστό 75 % στην εταιρία‑σύνδεσμο ή αντιστρόφως είτε να ανήκουν αμφότερες κατά 75 % σε τρίτη εταιρία. Στην υπό κρίση υπόθεση η εταιρία‑σύνδεσμος και οι αιτούσες εταιρίες ανήκουν κατά 100 % στη εταιρία Hutchison International Limited, η οποία εδρεύει στο Χονγκ Κονγκ και ανήκει επίσης κατά 100 % στην επικεφαλής του ομίλου εταιρία, τη Hutchison Whampoa Ltd. Η εταιρία‑σύνδεσμος και οι αιτούσες εταιρίες συνδέονται με την κοινή μητρική εταιρία μέσω εταιριών εγκατεστημένων εντός της Ένωσης και του ΕΟΧ, καθώς και σε τρίτες χώρες· δεν έχουν κοινή μητρική εταιρία εγκατεστημένη εντός της Ένωσης ή του ΕΟΧ.
69.
Σε ένα σύστημα όπως αυτό που ισχύει στο Ηνωμένο Βασίλειο για τη φορολογική ελάφρυνση υπέρ κοινοπραξίας, οι κανόνες της εθνικής νομοθεσίας σχετικά με τους απαιτούμενους δεσμούς μεταξύ εταιρίας‑συνδέσμου και αιτούσας εταιρίας ενδέχεται να θίγουν την ελευθερία εγκατάστασης της εγγύτερης κοινής μητρικής εταιρίας, η οποία επωφελείται από τη δυνατότητα συμψηφισμού των ζημιών μιας εταιρίας με τα φορολογητέα κέρδη άλλης εταιρίας, με συνέπεια τη μείωση της συνολικής φορολογικής επιβαρύνσεως του (υπο)ομίλου. Εάν η εν λόγω εγγύτερη κοινή μητρική εταιρία είναι εγκατεστημένη εντός της Ένωσης ή του ΕΟΧ, οι εθνικοί κανόνες σχετικά με τους δεσμούς μεταξύ των εταιριών αυτών ενδέχεται να εισάγουν μη επιτρεπτούς περιορισμούς της ελευθερίας εγκατάστασης. Αν η εν λόγω εγγύτερη κοινή μητρική εταιρία εδρεύει σε τρίτη χώρα, δεν ισχύει η ελευθερία εγκατάστασης, σύμφωνα με τη νομολογία της προπαρατεθείσας αποφάσεως Test Claimants in the Thin Cap Group Litigation.
70.
Περαιτέρω, εάν η εγγύτερη κοινή μητρική εταιρία που εδρεύει εντός της Ένωσης ή του ΕΟΧ συνδέεται με την εταιρία‑σύνδεσμο και/ή τις αιτούσες εταιρίες μέσω εταιριών εγκατεστημένων σε τρίτες χώρες, δεν έχουν εφαρμογή τα άρθρα 43 ΕΚ και 48 ΕΚ. Η ελευθερία εγκατάστασης δεν εξασφαλίζει σε νομικά πρόσωπα τρίτων χωρών το δικαίωμα συστάσεως θυγατρικών ή υποκαταστημάτων εντός κράτους μέλους της Ένωσης. Η ελευθερία εγκατάστασης ισχύει όσον αφορά τις εγκατεστημένες εντός της Ένωσης ή του ΕΟΧ εταιρίες, ανεξαρτήτως της υπηκοότητας του μετόχου που έχει την εταιρία υπό τον έλεγχό του, και, αντιστρόφως, παύει να ισχύει όσον αφορά εταιρίες εγκατεστημένες σε τρίτες χώρες.
Ζ – Ελεύθερη κυκλοφορία κεφαλαίων
71.
Όπως προανέφερα, οι ισχύοντες στο Ηνωμένο Βασίλειο κανόνες σχετικά με τη φορολογική ελάφρυνση υπέρ κοινοπραξίας ενδεχομένως θίγουν την ελεύθερη κυκλοφορία κεφαλαίων, και ειδικότερα των άμεσων επενδύσεων στο κεφάλαιο μιας εταιρίας‑συνδέσμου. Φρονώ ότι το γεγονός αυτό δεν διαφοροποιεί το συμπέρασμα της προηγηθείσας αναλύσεως, όσον αφορά τους εντός της Ένωσης ή του ΕΟΧ εταιρικούς δεσμούς, διότι η έλλειψη δυνατότητας μεταφοράς ζημιών συνιστά μειονέκτημα για τους μετόχους της εταιρίας-συνδέσμου, ανεξαρτήτως του αν το ποσοστό συμμετοχής τους τούς παρέχει δυνατότητα ελέγχου ή όχι.
72.
Εφόσον θίγεται η ελεύθερη κυκλοφορία κεφαλαίων, είναι απαραίτητο να επεκταθεί η ισχύς της προβλεπόμενης από τη νομοθεσία του Ηνωμένου Βασιλείου φορολογικής ελάφρυνσης υπέρ κοινοπραξίας και στις εταιρίες που εδρεύουν σε τρίτες χώρες. Ωστόσο, δεδομένου ότι η νομοθεσία του Ηνωμένου Βασιλείου εξαιρούσε τις εταιρίες-συνδέσμους που εδρεύουν σε τρίτες χώρες από το πεδίο εφαρμογής της φορολογικής ελάφρυνσης υπέρ κοινοπραξίας έως τις 31 Δεκεμβρίου 1993, οι σχετικές διατάξεις δεν εμπίπτουν στην απαγόρευση των περιορισμών της ελεύθερης κυκλοφορίας κεφαλαίων, λόγω της ρήτρας stand-still του άρθρου 57, παράγραφος 1, ΕΚ [νυν άρθρου 64, παράγραφος 1, ΣΛΕΕ] ( 35 ).
Η – Προτεινόμενες απαντήσεις
73.
Για τους λόγους αυτούς προτείνω να δοθεί στο πρώτο ερώτημα η απάντηση ότι, υπό περιστάσεις όπως αυτές της υποθέσεως της οποίας έχει επιληφθεί το αιτούν δικαστήριο, προσκρούει στα άρθρα 43 ΕΚ και 48 ΕΚ το να αποτελεί προϋπόθεση για τη φορολογική ελάφρυνση υπέρ κοινοπραξίας η εταιρία‑σύνδεσμος είτε να εδρεύει στο οικείο κράτος μέλος είτε να ασκεί εκεί εμπορική δραστηριότητα μέσω μόνιμης εγκατάστασης ευρισκόμενης εντός του κράτους αυτού. Ωστόσο, τα άρθρα αυτά δεν απαγορεύουν στα κράτη μέλη να θέτουν ως προϋπόθεση η εγγύτερη κοινή μητρική εταιρία, στο πλαίσιο ομίλου εταιριών στον οποίον ανήκουν η εταιρία‑σύνδεσμος και οι εταιρίες στις οποίες περιέρχονται οι ζημίες για φορολογικούς λόγους, να ανήκει σε εταιρία εδρεύουσα εντός της Ένωσης ή του ΕΟΧ και η εταιρία‑σύνδεσμος να συνδέεται με τις εταιρίες στις οποίες περιέρχονται οι ζημίες για φορολογικούς λόγους μόνο μέσω εταιριών που εδρεύουν εντός της Ένωσης ή του ΕΟΧ. Στο δεύτερο ερώτημα αρκεί να δοθεί απάντηση όμοια με αυτή που δόθηκε στο τέταρτο ερώτημα που υποβλήθηκε στο πλαίσιο της υποθέσεως επί της οποίας εκδόθηκε η απόφαση Philips Electronics UK.
IV – Πρόταση
74.
Βάσει των προεκτεθέντων, προτείνω στο Δικαστήριο να απαντήσει στα ερωτήματα του First-Tier Tribunal (Tax Chamber) ως εξής:
1.
Υπό περιστάσεις όπως αυτές της υποθέσεως της οποίας έχει επιληφθεί το αιτούν δικαστήριο προσκρούει στα άρθρα 43 ΕΚ και 48 ΕΚ (νυν άρθρα 49 ΣΛΕΕ και 54 ΣΛΕΕ) το να αποτελεί προϋπόθεση για τη φορολογική ελάφρυνση υπέρ κοινοπραξίας η εταιρία‑σύνδεσμος είτε να εδρεύει στο οικείο κράτος μέλος είτε να ασκεί εκεί εμπορική δραστηριότητα μέσω μόνιμης εγκατάστασης ευρισκόμενης εντός του κράτους αυτού. Ωστόσο, τα άρθρα αυτά δεν απαγορεύουν στα κράτη μέλη να θέτουν ως προϋπόθεση η εγγύτερη κοινή μητρική εταιρία, στο πλαίσιο ομίλου εταιριών στον οποίον ανήκουν η εταιρία‑σύνδεσμος και οι εταιρίες στις οποίες περιέρχονται οι ζημίες για φορολογικούς λόγους, να ανήκει σε εταιρία εδρεύουσα σε κράτος μέλος της Ένωσης ή του Ευρωπαϊκού Οικονομικού Χώρου και η εταιρία‑σύνδεσμος να συνδέεται με τις εταιρίες στις οποίες περιέρχονται οι ζημίες για φορολογικούς λόγους μόνο μέσω εταιριών που εδρεύουν σε κράτος μέλος της Ένωσης ή του Ευρωπαϊκού Οικονομικού Χώρου.
2.
Το εθνικό δικαστήριο δεν πρέπει να εφαρμόσει διάταξη της εθνικής νομοθεσίας αντίθετη προς τα άρθρα 43 ΕΚ και 48 ΕΚ.
( 1 ) Γλώσσα του πρωτοτύπου: η αγγλική.
( 2 ) Εν προκειμένω, ο όρος «όμιλος εταιριών» χρησιμοποιείται για την περίπτωση μητρικής και θυγατρικής εταιρίας που λειτουργούν ως ενιαία οικονομική οντότητα και υπόκεινται αμφότερες στον έλεγχο άλλης εταιρίας.
( 3 ) Εν γένει, ως κοινοπραξία χαρακτηρίζεται η ένωση δύο ή περισσοτέρων εταιριών με σκοπό τη συμμετοχή σε κοινή δραστηριότητα ή τη συνεισφορά πόρων προς επίτευξη κοινού σκοπού. Ωστόσο, κατά τη φορολογική νομοθεσία του Ηνωμένου Βασιλείου, η ύπαρξη κοινοπραξίας διαπιστώνεται με κριτήριο τα ποσοστά συμμετοχής στο κεφάλαιο, χωρίς να απαιτείται η επιδίωξη κοινού σκοπού.
( 4 ) Βλ. προτάσεις του γενικού εισαγγελέα Μ. Poiares Maduro στην υπόθεση επί της οποίας εκδόθηκε η απόφαση της 13ης Δεκεμβρίου 2005, C-446/03, Marks & Spencer (Συλλογή 2005, σ. I-10837, σημείο 17).
( 5 ) Αποφάσεις της 16ης Ιουλίου 1998, C-264/96, ICI (Συλλογή 1998, σ. I-4695), προπαρατεθείσα απόφαση Marks & Spencer, και της 6ης Σεπτεμβρίου 2012, C‑18/11, Philips Electronics.
( 6 ) Στην υπό κρίση υπόθεση πρέπει να γίνει διάκριση μεταξύ «εγγύτερης μητρικής εταιρίας» και «επικεφαλής του ομίλου μητρικής εταιρίας». Η πρώτη χαρακτηρίζεται ως εξής: η εταιρία Γ θεωρείται «εγγύτερη μητρική εταιρία» των εταιριών Α και Β, εφόσον οι A και B είναι, απευθείας ή εμμέσως, θυγατρικές της, χωρίς η εταιρία Γ να έχει θυγατρική εταιρία Δ η οποία να είναι μητρική των εταιριών A και B. Η «επικεφαλής του ομίλου μητρική εταιρία» είναι, απευθείας ή εμμέσως, η μητρική εταιρία όλων των εταιριών του ομίλου, χωρίς να είναι η ίδια θυγατρική άλλης εταιρίας.
( 7 ) Οι αιτούσες εταιρίες είναι οι εξής: Felixstowe Dock and Railway Company Ltd, Savers Health and Beauty Ltd, Walton Container Terminal Ltd, WPCS (UK) Finance Ltd, AS Watson Card Services (UK) Ltd, Hutchison Whampoa (Europe) Ltd, Kruidvat UK Ltd και Superdrug Stores plc.
( 8 ) Μεταξύ της Hutchison Whampoa Ltd και των αιτουσών εταιριών μεσολαβούσαν διάφορες εταιρίες συμμετοχών συσταθείσες είτε εκτός της Ένωσης και του ΕΟΧ (στο Χονγκ Κονγκ ή στις Βρετανικές Παρθένες Νήσους) είτε εντός της Ένωσης (στο Ηνωμένο Βασίλειο ή στις Κάτω Χώρες).
( 9 ) Εταιρία του ομίλου Hutchison Whampoa απέκτησε εν συνεχεία (23 Ιουνίου 2005) τις δύο τελευταίες εταιρίες, οπότε η Hutchison 3G UK Holdings Ltd κατέστη μέλος του ομίλου κατά την έννοια του άρθρου 413, παράγραφος 3, στοιχείο a, ICTA.
( 10 ) Σύμφωνα με το άρθρο 413, παράγραφος 3, ICTA.
( 11 ) Απόφαση της 29ης Νοεμβρίου 2011, C-371/10, National Grid Indus (Συλλογή 2011, σ. Ι-12273, σκέψη 45).
( 12 ) Σκέψη 23. Άλλες αποφάσεις με τις οποίες εξετάστηκε το ζήτημα της κατανομής της φορολογικής εξουσίας ήταν, π.χ., η προπαρατεθείσα απόφαση Marks & Spencer (σκέψη 45), η απόφαση της 15ης Μαΐου 2008, C-414/06, Lidl Belgium (Συλλογή 2008, σ. I-3601, σκέψη 31), η απόφαση της 25ης Φεβρουαρίου 2010, C-337/08, X Holding (Συλλογή 2010, σ. I-1215, σκέψη 28) και της 21ης Φεβρουαρίου 2013, C-123/11, A Oy (σκέψη 23).
( 13 ) Αντιθέτως, η Κυβέρνηση των Κάτω Χωρών προβάλλει ότι πρόκειται για δικαιολογημένο περιορισμό της ελευθερίας εγκαταστάσεως.
( 14 ) Βλ. προτάσεις της γενικής εισαγγελέα J. Kokott στην υπόθεση επί της οποίας εκδόθηκε η προπαρατεθείσα απόφαση Philips Electronics UK (σημείο 22 και εκεί παρατιθέμενη νομολογία).
( 15 ) Βλ. προτάσεις του γενικού εισαγγελέα Μ. Poiares Maduro στην υπόθεση επί της οποίας εκδόθηκε η προπαρατεθείσα απόφαση Marks & Spencer (σημείο 15).
( 16 ) Βλ. προτάσεις της γενικής εισαγγελέα J. Kokott στην υπόθεση επί της οποίας εκδόθηκε η προπαρατεθείσα απόφαση Philips Electronics UK (σημεία 14 και 29).
( 17 ) Η φύση του ταμειακού μειονεκτήματος σε επίπεδο ομίλου, λόγω του περιορισμού της ελευθερίας εγκαταστάσεως, τονίστηκε από τη γενική εισαγγελέα Ε. Sharpston με τις προτάσεις της στην υπόθεση επί της οποίας εκδόθηκε η προπαρατεθείσα απόφαση Lidl Belgium (σημεία 29 και 30).
( 18 ) Το πλεονέκτημα σε επίπεδο ομίλου διαπιστώθηκε από το Δικαστήριο με την προπαρατεθείσα απόφαση Marks & Spencer (σκέψη 32) (παρατίθεται κατωτέρω στο σημείο 47).
( 19 ) Απόφαση της 13ης Νοεμβρίου 2012, C‑35/11, Test Claimants in the FII Group Litigation (σκέψεις 90 έως 92).
( 20 ) Προπαρατεθείσα απόφαση Test Claimants in the FII Group Litigation (σκέψεις 93 και 94).
( 21 ) Βλ. άρθρα 402, παράγραφος 3, 406, παράγραφος 1, και 413, παράγραφος 6, ICTA.
( 22 ) Κατά τούτο διαφέρει η υπόθεση επί της οποία εκδόθηκε η απόφαση της 24ης Μαΐου 2007, C-157/05, Holböck (Συλλογή 2007, σ. I-4051), καθώς στην υπόθεση εκείνη η εταιρία βρισκόταν υπό τον συλλογικό έλεγχο μετόχων οι οποίοι δεν είχαν ατομικά ποσοστό συμμετοχής που να τους εξασφαλίζει δυνατότητα ελέγχου.
( 23 ) Υπενθυμίζεται ότι οι επενδύσεις που εξασφαλίζουν έλεγχο είναι πάντα άμεσες επενδύσεις, πλην όμως μια επένδυση μπορεί, μολονότι δεν εξασφαλίζει έλεγχο, να μην έχει αποκλειστικά χρηματοοικονομικό χαρακτήρα, καθώς επιδιώκεται μια σταθερή σχέση με την εταιρία-στόχο, όπως συμβαίνει, π.χ., με τις επενδύσεις χαρτοφυλακίου. Σε σχέση με τις άμεσες επενδύσεις υπό το πρίσμα του δικαίου της Ένωσης, το Δικαστήριο έχει αποφανθεί ότι το άρθρο 63 ΣΛΕΕ, σχετικά με την ελεύθερη κυκλοφορία κεφαλαίων καλύπτει, καταρχήν, τις κινήσεις κεφαλαίων που συνεπάγονται εγκατάσταση ή άμεση επένδυση. Η άμεση επένδυση συνιστά μορφή συμμετοχής σε επιχείρηση διά της αποκτήσεως μετοχών σε ποσοστό που να εξασφαλίζει δυνατότητα πραγματικής συμμετοχής στη διοίκηση της εταιρίας και δυνατότητα ελέγχου [βλ. αποφάσεις της 17ης Σεπτεμβρίου 2009, C-182/08, Glaxo Wellcome (Συλλογή 2009, σ. I-591, σκέψη 40), της 21ης Οκτωβρίου 2010, C-81/09, Ίδρυμα Τύπου (Συλλογή 2010, σ. I-10161, σκέψη 48), και προπαρατεθείσα απόφαση C-35/11, Test Claimants in the FII Group Litigation (σκέψη 102)]. Κατά την ορολογία του ΟΟΣΑ, οι αλλοδαπές άμεσες επενδύσεις αποσκοπούν στη δημιουργία διαρκών συμφερόντων. Τούτο συνεπάγεται μακροχρόνιους δεσμούς και σημαντικό βαθμό επιρροής στη διοίκηση της επιχειρήσεως. Η απευθείας ή έμμεση κατοχή ποσοστού τουλάχιστον 10 % των δικαιωμάτων ψήφου αποτελεί ένδειξη τέτοιας σχέσεως. Βλ. OECD, Benchmark Definition of Foreign Direct Investmen, τέταρτη έκδοση, 2008, σ. 48, σημείο 117, και Model Tax Convention on Income and on Capital: Condensed Version 2010 (διαθέσιμα στα αγγλικά στο www.oecd.org). Βλ. επίσης, Smit, D., Freedoms, Non-EU Countries and Company Taxation, Kluwer Law International, 2012, σ. 64 και 68.
( 24 ) Προπαρατεθείσα απόφαση Philips Electronics UK (σκέψεις 12 και 13).
( 25 ) Προπαρατεθείσα απόφαση Marks & Spencer (σκέψη 32).
( 26 ) Απόφαση της 12ης Δεκεμβρίου 2006, C-446/04, Test Claimants in the FII Group Litigation (Συλλογή 2006, σ. I-11753, σκέψη 84).
( 27 ) Απόφαση της 8ης Μαρτίου 2001, C-397/98 και C-410/98 (Συλλογή 2001, σ. I-1727, σκέψη 43).
( 28 ) Σκέψη 39.
( 29 ) Βλ. προτάσεις της γενικής εισαγγελέα J. Kokott στην υπόθεση επί της οποίας εκδόθηκε η προπαρατεθείσα απόφαση Philips Electronics UK (σημείο 81).
( 30 ) Σκέψη 20.
( 31 ) Απόφαση της 12ης Απριλίου 1994, C-1/93, Halliburton Services (Συλλογή 1994, σ. I-1137).
( 32 ) Βλ. σκέψη 6 της αποφάσεως.
( 33 ) Η υπό κρίση περίπτωση διαφέρει από την περίπτωση της παρανόμως χορηγηθείσας κρατικής ενισχύσεως, η οποία, κατά τη νομολογία, δεν μπορεί να «νομιμοποιηθεί» αναδρομικά: εν προκειμένω, εξετάζουμε τα όρια των υποχρεώσεων που υπέχουν τα κράτη μέλη από το δίκαιο της Ένωσης και όχι τις συνέπειες της παραβιάσεως του δικαίου αυτού. Βλ. απόφαση της 1ης Οκτωβρίου 2003, C-261/01 και C-262/01, van Calster κ.λπ. (Συλλογή 2003, σ. I-12249).
( 34 ) Απόφαση της 13ης Μαρτίου 2007, C-524/04, Test Claimants in the Thin Cap Group Litigation (Συλλογή 2007, σ. I-2107, σκέψεις 98 έως 100).
( 35 ) Επισημαίνεται ότι πριν τη θέσπιση των διατάξεων του άρθρου 402, παράγραφοι 3A και 3B, ICTA, το 2000, ίσχυε διάταξη κατά την οποία ως «εταιρία» νοούνταν μόνον η εδρεύουσα στο Ηνωμένο Βασίλειο εταιρία. Βλ. άρθρο 258, παράγραφος 7, ICTA 1970 (παρατίθεται στην προπαρατεθείσα απόφαση ICI, σκέψη 6).  	
Προδικαστική παραπομπή — Χώρος ελευθερίας, ασφάλειας και δικαιοσύνης — Οδηγία 2004/83/ΕΚ — Ελάχιστες απαιτήσεις για τη χορήγηση του καθεστώτος του πρόσφυγα ή του καθεστώτος επικουρικής προστασίας — Άρθρο 4 — Αξιολόγηση των γεγονότων και περιστάσεων — Προϋποθέσεις εκτιμήσεως — Αποδοχή ορισμένων αποδεικτικών στοιχείων — Έκταση των εξουσιών των αρμόδιων εθνικών αρχών — Φόβος διώξεως λόγω του γενετήσιου προσανατολισμού — Διαφορές μεταξύ, αφενός, των περιορισμών που αφορούν την αξιολόγηση των δηλώσεων και των εγγράφων ή λοιπών αποδείξεων σχετικά με τον προβαλλόμενο γενετήσιο προσανατολισμό του αιτούντος άσυλο και, αφετέρου, των περιορισμών που εφαρμόζονται στην εξακρίβωση των ίδιων στοιχείων σχετικά με λοιπούς λόγους διώξεως — Οδηγία 2005/85/ΕΚ — Ελάχιστες προδιαγραφές για τη χορήγηση και ανάκληση του καθεστώτος του πρόσφυγα στα κράτη μέλη — Άρθρο 13 — Προϋποθέσεις της προσωπικής συνεντεύξεως — Χάρτης των Θεμελιωδών Δικαιωμάτων της Ευρωπαϊκής Ένωσης — Άρθρο 1 — Ανθρώπινη αξιοπρέπεια — Άρθρο 7 — Σεβασμός της ιδιωτικής και οικογενειακής ζωής»
Στις συνεκδικαζόμενες υποθέσεις C‑148/13 έως C‑150/13,
με αντικείμενο αιτήσεις προδικαστικής αποφάσεως δυνάμει του άρθρου 267 ΣΛΕΕ, που υπέβαλε το Raad van State (Κάτω Χώρες) με αποφάσεις της 20ής Μαρτίου 2013, οι οποίες περιήλθαν στο Δικαστήριο στις 25 Μαρτίου 2013, στο πλαίσιο των δικών
A (C‑148/13),
B (C‑149/13),
C (C‑150/13)
κατά
Staatssecretaris van Veiligheid en Justitie,
παρισταμένης της:
Ύπατης Αρμοστείας των Ηνωμένων Εθνών για τους Πρόσφυγες (UNHCR),
ΤΟ ΔΙΚΑΣΤΗΡΙΟ (τμήμα μείζονος συνθέσεως),
συγκείμενο από τους Β. Σκουρή, Πρόεδρο, K. Lenaerts, αντιπρόεδρο, A. Tizzano, L. Bay Larsen (εισηγητή), T. von Danwitz, A. Ó Caoimh και J.‑C. Bonichot, προέδρους τμήματος, A. Borg Barthet, J. Malenovský, E. Levits, E. Jarašiūnas, C. G. Fernlund και J. L. da Cruz Vilaça, δικαστές,
γενική εισαγγελέας: E. Sharpston
γραμματέας: M. Ferreira, κύρια υπάλληλος διοικήσεως,
έχοντας υπόψη την έγγραφη διαδικασία και κατόπιν της επ’ ακροατηρίου συζητήσεως της 25ης Φεβρουαρίου 2014,
λαμβάνοντας υπόψη τις παρατηρήσεις που υπέβαλαν:
ο A, εκπροσωπούμενος από τον N. C. Blomjous, advocaat,
ο B, εκπροσωπούμενος από τον C. Chen, advocaat,
η Ύπατη Αρμοστεία των Ηνωμένων Εθνών για τους Πρόσφυγες (UNHCR), εκπροσωπούμενη από την P. Moreau, επικουρούμενη από τη M.‑E. Δημητρίου, QC,
η Ολλανδική Κυβέρνηση, εκπροσωπούμενη από τις C. Schillemans, M. Bulterman και B. Koopman,
η Βελγική Κυβέρνηση, εκπροσωπούμενη από τις M. Jacobs και C. Pochet,
η Τσεχική Κυβέρνηση, εκπροσωπούμενη από τους M. Smolek και J. Vláčil,
η Γερμανική Κυβέρνηση, εκπροσωπούμενη από τον T. Henze και την A. Wiedmann,
η Ελληνική Κυβέρνηση, εκπροσωπούμενη από τη M. Μιχελογιαννάκη,
η Γαλλική Κυβέρνηση, εκπροσωπούμενη από τους D. Colas και S. Menez,
η Ευρωπαϊκή Επιτροπή, εκπροσωπούμενη από τη M. Κοντού‑Durande και τον R. Troosters,
αφού άκουσε τη γενική εισαγγελέα που ανέπτυξε τις προτάσεις της κατά τη συνεδρίαση της 17ης Ιουλίου 2014,
εκδίδει την ακόλουθη
Απόφαση
1
Οι αιτήσεις προδικαστικής αποφάσεως αφορούν την ερμηνεία του άρθρου 4 της οδηγίας 2004/83/ΕΚ του Συμβουλίου, της 29ης Απριλίου 2004, για θέσπιση ελάχιστων απαιτήσεων για την αναγνώριση και το καθεστώς των υπηκόων τρίτων χωρών ή των απάτριδων ως προσφύγων ή ως προσώπων που χρήζουν διεθνούς προστασίας για άλλους λόγους (ΕΕ L 304, σ. 12, και διορθωτικά ΕΕ 2005, L 204, σ. 24, και ΕΕ 2011, L 278, σ. 13), καθώς και των άρθρων 3 και 7 του Χάρτη των Θεμελιωδών Δικαιωμάτων της Ευρωπαϊκής Ένωσης (στο εξής: Χάρτης).
2
Οι αιτήσεις αυτές υποβλήθηκαν στο πλαίσιο ένδικης διαφοράς μεταξύ, αφενός, των A, B και C, υπηκόων τρίτων χωρών, και, αφετέρου, του Staatssecretaris van Veiligheid en Justitie (Υφυπουργού Ασφάλειας και Δικαιοσύνης, στο εξής: Staatssecretaris) σχετικά με την απόρριψη των αιτήσεων που είχαν υποβάλει οι πρώτοι ζητώντας να τους χορηγηθεί προσωρινή άδεια διαμονής (άσυλο) στις Κάτω Χώρες.
Το νομικό πλαίσιο
Το διεθνές δίκαιο
3
Βάσει του άρθρου 1, τμήμα Α, παράγραφος 2, πρώτο εδάφιο, της Συμβάσεως της Γενεύης, περί του καθεστώτος των προσφύγων, η οποία υπογράφηκε στη Γενεύη στις 28 Ιουλίου 1951 και τέθηκε σε ισχύ στις 22 Απριλίου 1954 [Recueil des traités des Nations unies, τόμος 189, σ. 150, αριθ. 2545 (1954), στο εξής: Σύμβαση της Γενεύης], όπως συμπληρώθηκε με το Πρωτόκολλο σχετικά με το καθεστώς των προσφύγων, το οποίο συνάφθηκε στη Νέα Υόρκη στις 31 Ιανουαρίου 1967 και τέθηκε σε ισχύ στις 4 Οκτωβρίου 1967, ο όρος «[πρόσφυγας]» εφαρμόζεται επί «[π]αντός προσώπου όπερ συνεπεία δεδικαιολογημένου φόβου διώξεως λόγω φυλής, θρησκείας, εθνικότητος, κοινωνικής [ομάδος] ή πολιτικών πεποιθήσεων ευρίσκεται εκτός της χώρας της οποίας έχει την υπηκοότητα και δεν δύναται ή, λόγω του φόβου αυτού, δεν επιθυμεί να απολαύη της προστασίας της χώρας ταύτης, ή εάν μη έχον υπηκοότητα τινά και ευρισκόμενον εκτός της χώρας της προηγουμένης συνήθους αυτού διαμονής, δεν δύναται ή, λόγω του φόβου τούτου, δεν επιθυμεί να επιστρέψη εις ταύτην […]».
Το δίκαιο της Ένωσης
Η οδηγία 2004/83
4
Κατά την αιτιολογική σκέψη 3 της οδηγίας 2004/83, η Σύμβαση της Γενεύης αποτελεί τον ακρογωνιαίο λίθο του διεθνούς νομικού καθεστώτος για την προστασία των προσφύγων.
5
Η αιτιολογική σκέψη 10 της εν λόγω οδηγίας έχει ως εξής:
Η παρούσα οδηγία σέβεται τα θεμελιώδη δικαιώματα και συνάδει με τις αρχές που αναγνωρίζονται, ιδίως, στον [Χάρτη]. Ειδικότερα, η παρούσα οδηγία σκοπεί να διασφαλίσει τον πλήρη σεβασμό της ανθρώπινης αξιοπρέπειας και του δικαιώματος ασύλου των αιτούντων άσυλο και των μελών της οικογενείας τους που τους συνοδεύουν.»
6
Η αιτιολογική σκέψη 16 της ίδιας οδηγίας ορίζει ότι είναι σκόπιμη η θέσπιση ελάχιστων απαιτήσεων για τον ορισμό και το περιεχόμενο του καθεστώτος πρόσφυγα, ούτως ώστε οι αρμόδιοι εθνικοί φορείς των κρατών μελών να καθοδηγούνται κατά την εφαρμογή της Συμβάσεως της Γενεύης.
7
Κατά την αιτιολογική σκέψη 17 της οδηγίας 2004/83, είναι αναγκαίο να θεσπισθούν κοινά κριτήρια για την αναγνώριση των αιτούντων άσυλο ως προσφύγων κατά την έννοια του άρθρου 1 της Συμβάσεως της Γενεύης.
8
Το άρθρο 2 της ίδιας οδηγίας ορίζει ότι, για τους σκοπούς της οδηγίας αυτής, νοείται ως:
γ)
“πρόσφυγας”, ο υπήκοος τρίτης χώρας ο οποίος, συνεπεία βάσιμου φόβου διώξεως λόγω φυλής, θρησκείας, ιθαγένειας, πολιτικών πεποιθήσεων ή συμμετοχής σε ιδιαίτερη κοινωνική ομάδα, ευρίσκεται εκτός της χώρας της ιθαγένειάς του και δεν είναι σε θέση ή, λόγω του φόβου αυτού, δεν επιθυμεί να θέσει εαυτόν υπό την προστασία της εν λόγω χώρας [...]
».
9
Το άρθρο 4 της οδηγίας 2004/83, το οποίο περιλαμβάνεται στο κεφάλαιο ΙΙ της εν λόγω οδηγίας που επιγράφεται «Αξιολόγηση των αιτήσεων διεθνούς προστασίας», προβλέπει τους όρους αξιολογήσεως των γεγονότων και περιστάσεων και έχει ως ακολούθως:
1. Τα κράτη μέλη μπορούν να κρίνουν ότι εναπόκειται στον αιτούντα να υποβάλει το συντομότερο δυνατόν όλα τα στοιχεία που απαιτούνται για την τεκμηρίωση της αίτησης διεθνούς προστασίας. Αποτελεί καθήκον των κρατών μελών να αξιολογούν, σε συνεργασία με τον αιτούντα, τα συναφή στοιχεία της αίτησής του.
2. Τα αναφερόμενα στην παράγραφο 1 στοιχεία συνίστανται σε δηλώσεις του αιτούντος και σε όλα τα έγγραφα που έχει ο αιτών στη διάθεσή του σχετικά με την ηλικία του, το προσωπικό του ιστορικό καθώς και το ιστορικό των οικείων συγγενών του, την ταυτότητα, την (τις) ιθαγένεια(-ες), τη (τις) χώρα(-ες) και το (τα) μέρος(-η) προηγούμενης διαμονής του, προηγούμενες αιτήσεις ασύλου, τα δρομολόγια που ακολούθησε, το δελτίο ταυτότητας και τα ταξιδιωτικά του έγγραφα και τους λόγους για τους οποίους ζητεί διεθνή προστασία.
3. Η αξιολόγηση της αίτησης διεθνούς προστασίας θα πρέπει να γίνεται σε εξατομικευμένη βάση και να περιλαμβάνει τη συνεκτίμηση:
α)
όλων των συναφών στοιχείων που σχετίζονται με τη χώρα καταγωγής κατά τον χρόνο λήψης απόφασης σχετικά με την αίτηση, συμπεριλαμβανομένων των νόμων και των κανονισμών στη χώρα καταγωγής και του τρόπου εφαρμογής τους·
β)
των συναφών δηλώσεων και εγγράφων που υπέβαλε ο αιτών, συμπεριλαμβανομένων στοιχείων σχετικά με το εάν ο αιτών έχει ήδη ή ενδέχεται να υποστεί δίωξη ή σοβαρή βλάβη·
γ)
την ατομική κατάσταση και τις προσωπικές περιστάσεις του αιτούντος, συμπεριλαμβανομένων παραγόντων όπως το προσωπικό ιστορικό, το φύλο και η ηλικία, ούτως ώστε να εκτιμηθεί εάν, βάσει των προσωπικών περιστάσεων του αιτούντος, οι πράξεις στις οποίες έχει ήδη ή θα μπορούσε να εκτεθεί ισοδυναμούν με δίωξη ή σοβαρή βλάβη·
δ)
εάν οι δραστηριότητες του αιτούντος από τότε που εγκατέλειψε τη χώρα καταγωγής του ανελήφθησαν με αποκλειστικό ή κύριο σκοπό τη δημιουργία των απαραίτητων συνθηκών για την υποβολή αίτησης διεθνούς προστασίας, ούτως ώστε να εκτιμηθεί εάν ο ενδιαφερόμενος θα εκτεθεί, συνεπεία των δραστηριοτήτων αυτών, σε δίωξη ή σοβαρή βλάβη σε περίπτωση επιστροφής του στην εν λόγω χώρα·
ε)
εάν θα ήταν εύλογο να αναμένεται ότι ο αιτών θα θέσει εαυτόν υπό την προστασία άλλης χώρας την ιθαγένεια της οποίας θα μπορούσε να διεκδικήσει.
5. Οσάκις τα κράτη μέλη εφαρμόζουν την αρχή σύμφωνα με την οποία εναπόκειται στον αιτούντα να τεκμηριώσει την αίτηση παροχής διεθνούς προστασίας και οσάκις ορισμένες πτυχές των δηλώσεων του αιτούντος δεν τεκμηριώνονται με έγγραφα ή άλλες αποδείξεις, οι πτυχές αυτές δεν χρειάζονται επιβεβαίωση, όταν πληρούνται οι ακόλουθοι όροι:
α)
ο αιτών έχει καταβάλει πραγματική προσπάθεια να τεκμηριώσει την αίτησή του·
β)
έχουν υποβληθεί όλα τα συναφή στοιχεία τα οποία έχει ο αιτών στη διάθεσή του και έχει δοθεί ικανοποιητική εξήγηση για την τυχόν έλλειψη άλλων λυσιτελών στοιχείων·
γ)
οι δηλώσεις του αιτούντος θεωρούνται συνεπείς και ευλογοφανείς και δεν έρχονται σε αντίθεση με διαθέσιμα ειδικά και γενικά στοιχεία που αφορούν την περίπτωσή του·
δ)
ο αιτών αιτήθηκε την παροχή διεθνούς προστασίας το νωρίτερο δυνατόν, εκτός εάν αποδείξει ότι υπήρχε σοβαρός λόγος που τον εμπόδισε να το πράξει· [και]
ε)
η γενική αξιοπιστία του αιτούντος είναι αποδεδειγμένη.»
10
Το άρθρο 10 της οδηγίας 2004/83, το οποίο επιγράφεται «Λόγοι δίωξης», ορίζει τα εξής:
1. Κατά την αξιολόγηση των λόγων της δίωξης, τα κράτη μέλη λαμβάνουν υπόψη τα ακόλουθα στοιχεία:
δ)
η ομάδα θεωρείται ως ιδιαίτερη κοινωνική ομάδα όταν, μεταξύ άλλων:
τα μέλη της ομάδας αυτής έχουν κοινά εγγενή χαρακτηριστικά ή κοινό ιστορικό παρελθόν το οποίο δεν μπορεί να μεταβληθεί ή έχουν από κοινού χαρακτηριστικά ή πεποιθήσεις τόσο θεμελιώδους σημασίας για την ταυτότητα ή τη συνείδηση ώστε ένα πρόσωπο να μην πρέπει να αναγκάζεται να τις αποκηρύξει και
η ομάδα έχει ιδιαίτερη ταυτότητα στην οικεία χώρα, διότι γίνεται αντιληπτή ως διαφορετική ομάδα από τον περιβάλλοντα κοινωνικό χώρο.
Ανάλογα με τις συνθήκες που επικρατούν στη χώρα καταγωγής μια ιδιαίτερη κοινωνική ομάδα μπορεί να περιλαμβάνει ομάδα που βασίζεται στο κοινό χαρακτηριστικό του γενετήσιου προσανατολισμού. Ο γενετήσιος προσανατολισμός δεν μπορεί να νοηθεί ως περιλαμβάνων πράξεις θεωρούμενες αξιόποινες κατά το εθνικό δίκαιο των κρατών μελών. [...]
»
Η οδηγία 2005/85/ΕΚ
11
Η οδηγία 2005/85/ΕΚ του Συμβουλίου, της 1ης Δεκεμβρίου 2005, σχετικά με τις ελάχιστες προδιαγραφές για τις διαδικασίες με τις οποίες τα κράτη μέλη χορηγούν και ανακαλούν το καθεστώς του πρόσφυγα (ΕΕ L 326, σ. 13, και διορθωτικό ΕΕ 2006, L 236, σ. 36), επισημαίνει με την αιτιολογική σκέψη της 8 ότι σέβεται τα θεμελιώδη δικαιώματα και συνάδει με τις αρχές που αναγνωρίζονται, ιδίως, στον Χάρτη.
12
Το άρθρο 13 της οδηγίας 2005/85, το οποίο διευκρινίζει τις προϋποθέσεις της προσωπικής συνεντεύξεως, ορίζει στην παράγραφό του 3 τα κατωτέρω:
Τα κράτη μέλη λαμβάνουν τα κατάλληλα μέτρα για να εξασφαλίζουν ότι οι προσωπικές συνεντεύξεις διεξάγονται σε συνθήκες που επιτρέπουν στους αιτούντες να εκθέσουν διεξοδικά τους λόγους των αιτήσεών τους. Για αυτό το σκοπό, τα κράτη μέλη:
α)
μεριμνούν ώστε το πρόσωπο που διεξάγει τη συνέντευξη να διαθέτει τα κατάλληλα προσόντα για να συνεκτιμήσει τις προσωπικές ή γενικές συνθήκες που περιβάλλουν την αίτηση, συμπεριλαμβανομένης της πολιτιστικής καταγωγής ή της ευαισθησίας του αιτούντος, στο μέτρο που είναι δυνατόν [...]
».
Το ολλανδικό δίκαιο
13
Οι κρίσιμοι εν προκειμένω εθνικοί κανόνες περιέχονται στο άρθρο 31 του νόμου του 2000 για τους αλλοδαπούς (Vreemdelingenwet 2000), στο άρθρο 3.111 του διατάγματος του 2000 για τους αλλοδαπούς (Vreemdelingenbesluit 2000) και στο άρθρο 3.35 της κανονιστικής πράξεως του 2000 για τους αλλοδαπούς (Voorschrift Vreemdelingen 2000).
14
Οι ανωτέρω διατάξεις εξειδικεύτηκαν με τις παραγράφους C2/2.1, C2/2.1.1 και C14/2.1 έως C14/2.4 της εγκυκλίου του 2000 για τους αλλοδαπούς (Vreemdelingencirculaire 2000).
15
Κατά το άρθρο 31, παράγραφος 1, του νόμου του 2000 για τους αλλοδαπούς, ερμηνευόμενο σε συνδυασμό με το άρθρο 3.111, παράγραφος 1, του διατάγματος του 2000 για τους αλλοδαπούς, ο αιτών φέρει το βάρος να αποδείξει το βάσιμο των λόγων για τους οποίους ζητείται η χορήγηση άδειας προσωρινής διαμονής (ασύλου) και υποχρεούται να παράσχει αυτοβούλως όλα τα κρίσιμα στοιχεία προκειμένου να καταστεί εφικτό στην αρμόδια αρχή να αποφανθεί σχετικώς. Το νόμω βάσιμο της χορηγήσεως τέτοιας άδειας εκτιμάται από τον Staatssecretaris.
16
Κατά το άρθρο 3.111, παράγραφος 1, του διατάγματος του 2000 για τους αλλοδαπούς, όταν ο αιτών ζητεί τη χορήγηση άδειας διαμονής δυνάμει του άρθρου 28 του νόμου του 2000 για τους αλλοδαπούς, το πρόσωπο αυτό παρέχει όλα τα στοιχεία, περιλαμβανομένων των κρίσιμων εγγράφων, βάσει των οποίων ο Staatssecretaris δύναται να εκτιμήσει, σε συνεργασία με τον ενδιαφερόμενο αιτούντα άσυλο, κατά πόσον συντρέχει νόμιμος λόγος για τη χορήγηση της οικείας άδειας.
17
Κατά την παράγραφο C14/2.1 της εγκυκλίου του 2000 για τους αλλοδαπούς, η εκτίμηση της αξιοπιστίας των δηλώσεων των αιτούντων άσυλο αφορά τα γεγονότα και τις περιστάσεις που επικαλείται ο ενδιαφερόμενος. Τα εν λόγω πραγματικά περιστατικά συνίστανται στα στοιχεία τα σχετικά με το πρόσωπο του οικείου αιτούντος, μεταξύ των οποίων καταλέγεται και ο γενετήσιος προσανατολισμός.
18
Κατά την παράγραφο C14/2.2 της εν λόγω εγκυκλίου, ο αιτών άσυλο οφείλει να λέει την αλήθεια και να συνεργάζεται σε πνεύμα απόλυτης συνεργασίας με σκοπό την πληρέστερη δυνατή διαπίστωση του συνόλου των πραγματικών περιστατικών. Πρέπει να ενημερώνει το συντομότερο δυνατόν τις υπηρεσίες μεταναστεύσεως και πολιτογραφήσεως σχετικά με όλα τα κρίσιμα για τη διεκπεραίωση της αιτήσεώς του γεγονότα και πραγματικά περιστατικά.
19
Κατά την παράγραφο C14/2.3 της εν λόγω εγκυκλίου, η αναξιοπιστία μέρους των δηλώσεων του αιτούντος άσυλο δεν αποκλείεται να επηρεάζει και την αξιοπιστία των λοιπών μερών των δηλώσεων του τελευταίου.
20
Κατά την παράγραφο C14/2.4 της ίδιας εγκυκλίου, αρκεί καταρχήν οι δηλώσεις του αιτούντος άσυλο να είναι ευλογοφανείς. Προς τούτο, αναμένεται από αυτόν να προσκομίζει έγγραφα προς στήριξη της αιτήσεώς του. Εντούτοις, για την εκτίμηση των δηλώσεων τις οποίες προσκόμισε ο αιτών προς στήριξη της αιτήσεώς του, το κρίσιμο ζήτημα δεν έγκειται στο κατά πόσον είναι δυνατόν να αποδειχθεί ότι οι κρίσιμες δηλώσεις είναι αληθείς και σε ποιον βαθμό. Συγκεκριμένα, σε πολλές περιπτώσεις αποδεικνύεται ότι οι αιτούντες άσυλο δεν είναι σε θέση να τεκμηριώσουν τις δηλώσεις τους και ότι δεν μπορεί ευλόγως να απαιτείται από αυτούς να προσκομίζουν πειστικά αποδεικτικά στοιχεία προς στήριξη της αφηγήσεως που περιέχει η αντίστοιχη αίτησή τους.
21
Ο Staatssecretaris δύναται να θεωρήσει αξιόπιστες τις δηλώσεις δυνάμει του άρθρου 3.35, παράγραφος 3, της κανονιστικής πράξεως του 2000 για τους αλλοδαπούς και, ως εκ τούτου, να μην απαιτήσει επιβεβαίωσή τους, εφόσον η γενική αξιοπιστία του αιτούντος είναι αποδεδειγμένη.
Οι διαφορές στις κύριες δίκες και το προδικαστικό ερώτημα
22
Οι A, B και C, υπήκοοι τρίτων χωρών, υπέβαλαν ο καθένας αίτηση χορηγήσεως προσωρινής άδειας διαμονής (ασύλου) στις Κάτω Χώρες. Προς στήριξη των αιτήσεων αυτών, οι ενδιαφερόμενοι επικαλέστηκαν φόβο διώξεως στις αντίστοιχες χώρες καταγωγής τους λόγω, μεταξύ άλλων, της ομοφυλοφιλίας τους.
23
Η πρώτη αίτηση ασύλου που υπέβαλε ο Α απορρίφθηκε από τον Staatssecretaris ως αναξιόπιστη.
24
Ο A δεν αμφισβήτησε την εν λόγω πρώτη απορριπτική απόφαση και κατέθεσε δεύτερη αίτηση ασύλου δηλώνοντας διατεθειμένος να υποβληθεί σε «τεστ» για να αποδείξει την ομοφυλοφιλία του ή να προβεί σε ομοφυλοφιλική πράξη προκειμένου να αποδείξει την αλήθεια των δηλώσεών του περί του γενετήσιου προσανατολισμού του.
25
Με απόφαση της 12ης Ιουλίου 2011, ο Staatssecretaris απέρριψε τη δεύτερη αίτηση του A με το σκεπτικό ότι η αξιοπιστία της δηλώσεως σχετικά με τον προβαλλόμενο γενετήσιο προσανατολισμό του αιτούντος εξακολουθεί να μη θεωρείται αποδεδειγμένη. Ο Staatssecretaris διαπίστωσε ότι δεν νοείται η κρίσιμη εν προκειμένω εκτίμηση να στηρίζεται μόνο στον προβαλλόμενο γενετήσιο προσανατολισμό του αιτούντος και να μην αξιολογείται έστω και κατά το ελάχιστο η αξιοπιστία της σχετικής δηλώσεως.
26
Την 1η Αυγούστου 2012, ο Staatssecretaris απέρριψε την αίτηση του Β με το σκεπτικό ότι οι δηλώσεις του σχετικά με την ομοφυλοφιλία του είναι αόριστες, συνοπτικές και αναξιόπιστες. Επιπλέον, κατά τον Staatssecretaris, δεδομένου ότι ο Β κατάγεται από χώρα όπου η ομοφυλοφιλία γενικώς δεν γίνεται αποδεκτή, ο ενδιαφερόμενος όφειλε να περιγράψει λεπτομερέστερα τον συναισθηματικό του κόσμο και την ψυχολογική διαδικασία όσον αφορά τον γενετήσιο προσανατολισμό του.
27
Ο C υπέβαλε πρώτη αίτηση ασύλου για άλλους λόγους πλην της διώξεως λόγω της ομοφυλοφιλίας του, η οποία απορρίφθηκε από τον Staatssecretaris.
28
Ο C δεν αμφισβήτησε την εν λόγω πρώτη απορριπτική απόφαση και υπέβαλε δεύτερη αίτηση ασύλου στηριζόμενη, αυτή τη φορά, σε φόβο διώξεως στη χώρα καταγωγής του λόγω της ομοφυλοφιλίας του. Στο πλαίσιο της δεύτερης αυτής αιτήσεως, ο C υποστήριξε ότι μόνο μετά την αναχώρησή του από τη χώρα καταγωγής του μπόρεσε να αναγνωρίσει την ομοφυλοφιλική του έλξη. Προς στήριξη της αιτήσεώς του, ο C προσκόμισε επίσης ενώπιον των αρμόδιων για την εξέταση της εν λόγω αιτήσεως αρχών βιντεοσκοπημένες λήψεις ερωτικής του συνευρέσεως με πρόσωπο του ίδιου φύλου.
29
Με απόφαση της 8ης Οκτωβρίου 2012, ο Staatssecretaris απέρριψε την αίτηση ασύλου του C με το σκεπτικό ότι οι δηλώσεις του τελευταίου ως προς την ομοφυλοφιλία του είναι αναξιόπιστες. Ο Staatssecretaris έκρινε ότι ο C όφειλε να έχει επικαλεστεί τον προβαλλόμενο γενετήσιο προσανατολισμό του και στο πλαίσιο της πρώτης αιτήσεως ασύλου, ότι δεν παρέσχε σαφείς διευκρινίσεις ως προς τη συνειδητοποίηση των ομοφυλοφιλικών του αισθημάτων και ότι δεν ήταν σε θέση να δώσει πληροφορίες για ολλανδικές οργανώσεις προαγωγής των δικαιωμάτων των ομοφυλοφίλων.
30
Κατόπιν της απορρίψεως των αιτήσεών τους για τη χορήγηση προσωρινής άδειας παραμονής (ασύλου), οι A, B και C άσκησαν ο καθένας προσφυγή κατά της αντίστοιχης απορριπτικής αποφάσεως ενώπιον του Rechtbank’s-Gravenhage.
31
Με αποφάσεις της 9ης Σεπτεμβρίου 2011 και της 30ής Οκτωβρίου 2012, το Rechtbank’s-Gravenhage απέρριψε αντιστοίχως τις προσφυγές των A και C ως αβάσιμες. Το δικαστήριο αυτό έκρινε, αφενός, ότι ο A και ο C όφειλαν, με το αντίστοιχο δικόγραφο της προσφυγής, να έχουν στραφεί κατά των πρώτων απορριπτικών αποφάσεων του Staatssecretaris και, αφετέρου, ότι δεν απέδειξαν, στο πλαίσιο της δεύτερης διαδικασίας χορηγήσεως ασύλου, την αξιοπιστία των δηλώσεών τους περί του προβαλλόμενου γενετήσιου προσανατολισμού τους.
32
Με απόφαση της 23ης Αυγούστου 2012, απορρίφθηκε και η προσφυγή που άσκησε ο Β κατά της απορριπτικής αποφάσεως του Staatssecretaris. Το Rechtbank’s-Gravenhage έκρινε ότι ο Staatssecretaris ευλόγως έκρινε αναξιόπιστες τις δηλώσεις του Β όσον αφορά την ομοφυλοφιλία του.
33
Οι A, B, και C άσκησαν αναίρεση κατά των ανωτέρω αποφάσεων ενώπιον του Raad van State.
34
Στο πλαίσιο των εν λόγω αναιρετικών διαδικασιών, οι A, B και C υποστηρίζουν, μεταξύ άλλων, ότι, δεδομένου ότι η εξακρίβωση του γενετήσιου προσανατολισμού των αιτούντων άσυλο είναι αντικειμενικώς αδύνατη, οι υπεύθυνες για την εξέταση αιτήσεως ασύλου αρχές πρέπει να στηρίζουν τις αποφάσεις τους αποκλειστικά και μόνο στη δήλωση των ενδιαφερόμενων ως προς τον εν λόγω προβαλλόμενο γενετήσιο προσανατολισμό.
35
Σύμφωνα όμως με τους αναιρεσείοντες των κύριων δικών, στο πλαίσιο αξιολογήσεως της αξιοπιστίας των δηλώσεων στις οποίες προβαίνουν οι αιτούντες άσυλο, οι αρμόδιες αρχές θέτουν ερωτήσεις σχετικές με τον εν λόγω προβαλλόμενο γενετήσιο προσανατολισμό οι οποίες ενδέχεται να προσβάλουν, μεταξύ άλλων, τα δικαιώματα του αιτούντος στον σεβασμό της ανθρώπινης αξιοπρέπειας και της ιδιωτικής ζωής, μη λαμβάνοντας επιπλέον υπόψη τη δυσφορία που ενδέχεται να αισθάνεται αυτός κατά τις συνεντεύξεις καθώς και το γεγονός ότι το πρόσωπο αυτό μπορεί να κωλύεται να μιλήσει ανοιχτά για τον προσανατολισμό του αυτόν λόγω πολιτισμικών φραγμών. Επιπλέον, το γεγονός ότι ο Staatssecretaris θεωρεί αναξιόπιστες τις αφηγήσεις των αιτούντων άσυλο δεν πρέπει να συνεπάγεται την εξαγωγή του ίδιου συμπεράσματος ως προς την αξιοπιστία του ίδιου του γενετήσιου προσανατολισμού.
36
Ο Staatssecretaris επισημαίνει ότι ούτε από την οδηγία 2004/83 ούτε από τον Χάρτη προκύπτει ότι το μοναδικό στοιχείο στο οποίο πρέπει να στηριχθούν οι αποφάσεις επί των αντιστοίχων αιτήσεων ασύλου είναι οι δηλώσεις των αιτούντων σχετικά με τον προβαλλόμενο γενετήσιο προσανατολισμό τους. Εντούτοις, πρέπει να εξακριβωθεί όχι τόσο ο προβαλλόμενος γενετήσιος προσανατολισμός των αιτούντων άσυλο αλλά το αν οι ενδιαφερόμενοι απέδειξαν ότι ανήκουν σε συγκεκριμένη κοινωνική ομάδα κατά την έννοια του άρθρου 10, παράγραφος 1, στοιχείο δʹ, της οδηγίας 2004/83, ή ότι χαρακτηρίζονται ως τέτοια πρόσωπα από τον διώκοντα, κατά τα οριζόμενα στο άρθρο 10, παράγραφος 2, της εν λόγω οδηγίας.
37
Επιπλέον, κατά τον Staatssecretaris, οι αιτούντες άσυλο σπανίως μόνο μπορούν να αποδεικνύουν την ομοφυλοφιλία τους με άλλο τρόπο πλην των δηλώσεών τους, με αποτέλεσμα, όταν οι δηλώσεις αυτές κρίνονται συνεπείς και ευλογοφανείς και η γενική αξιοπιστία του αιτούντος άσυλο είναι αποδεδειγμένη, η ενδεχόμενη αμφιβολία να πρέπει να αποβαίνει υπέρ των εν λόγω αιτούντων.
38
Κατά τον Staatssecretaris, η εκτίμηση στην οποία αυτός πρέπει να προβεί όσον αφορά την αξιοπιστία των δηλώσεων των αιτούντων άσυλο σχετικά με τον γενετήσιο προσανατολισμό τους δεν διαφέρει από την πραγματοποιούμενη στο πλαίσιο εξετάσεως των λοιπών λόγων διώξεως. Εντούτοις, η κρατική αυτή αρχή λαμβάνει υπόψη τα ειδικά ζητήματα που συναρτώνται με τις δηλώσεις περί γενετήσιου προσανατολισμού. Συγκεκριμένα, συνιστάται μεταξύ άλλων στους υπαλλήλους οι οποίοι είναι επιφορτισμένοι με τη διεξαγωγή της συνεντεύξεως των αιτούντων άσυλο να μη θέτουν ευθείες ερωτήσεις ως προς τον τρόπο με τον οποίο ο ενδιαφερόμενος αιτών βιώνει τον γενετήσιο προσανατολισμό του. Εκτός αυτού, δεν αποδίδεται καμία σημασία στις εικόνες σεξουαλικών πράξεων τις οποίες προσκομίζουν οι αιτούντες άσυλο ως αποδεικτικά στοιχεία, δεδομένου ότι αυτές αποδεικνύουν απλώς και μόνον την τέλεση τέτοιων πράξεων και όχι τον προβαλλόμενο γενετήσιο προσανατολισμό.
39
Το Raad van State διευκρινίζει ότι ούτε το άρθρο 4 της οδηγίας 2004/83 ούτε οι διατάξεις του Χάρτη των οποίων γίνεται επίκληση επιβάλλουν στον Staatssecretaris την υποχρέωση να θεωρεί αποδεδειγμένο τον προβαλλόμενο γενετήσιο προσανατολισμό των αιτούντων άσυλο βάσει των δηλώσεών τους και μόνον. Επιπλέον, κατά το δικαστήριο αυτό, η εξέταση συνδρομής του λόγου διώξεως λόγω του γενετήσιου προσανατολισμού των αιτούντων άσυλο δεν διαφέρει από την εξέταση συνδρομής των λοιπών λόγων διώξεως.
40
Παρά ταύτα, το Raad van State διερωτάται ως προς τους ενδεχόμενους περιορισμούς που ενδέχεται να επιβάλλουν οι διατάξεις του άρθρου 4 της οδηγίας 2004/83 καθώς και οι διατάξεις των άρθρων 3 και 7 του Χάρτη όσον αφορά τον τρόπο εξακριβώσεως του γενετήσιου προσανατολισμού των αιτούντων άσυλο.
41
Το αιτούν δικαστήριο εκτιμά ότι η υποβολή ερωτήσεων στους αιτούντες άσυλο ενδέχεται, σε ορισμένο βαθμό, να προσβάλει τα δικαιώματα που κατοχυρώνουν οι εν λόγω διατάξεις του Χάρτη.
42
Κατά το εν λόγω δικαστήριο, ανεξαρτήτως της μεθόδου που χρησιμοποιεί το οικείο κράτος μέλος προς εξακρίβωση του προβαλλόμενου γενετήσιου προσανατολισμού, δεν μπορεί να αποκλειστεί ο κίνδυνος προσβολής των θεμελιωδών δικαιωμάτων των αιτούντων άσυλο που κατοχυρώνουν τα άρθρα 3 και 7 του Χάρτη.
43
Υπό τις συνθήκες αυτές, το Raad van State αποφάσισε να αναστείλει την ενώπιόν του διαδικασία και να υποβάλει στο Δικαστήριο το ακόλουθο προδικαστικό ερώτημα, το οποίο έχει πανομοιότυπη διατύπωση σε καθεμία από τις υποθέσεις C‑148/13 έως C‑150/13:
Ποιοι περιορισμοί επιβάλλονται από το άρθρο 4 της [οδηγίας 2004/83] και [από τον Χάρτη], ειδικότερα δε από τα άρθρα του 3 και 7, στον τρόπο ελέγχου της αξιοπιστίας δηλώσεων που αφορούν τον γενετήσιο προσανατολισμό του ενδιαφερόμενου, διακρίνονται δε οι περιορισμοί αυτοί από τους ισχύοντες για τον έλεγχο της αξιοπιστίας δηλώσεων περί συνδρομής των λοιπών προβλεπόμενων λόγων διώξεως και, αν ναι, υπό ποια έννοια;»
44
Με απόφαση του Δικαστηρίου της 19ης Απριλίου 2013, αποφασίστηκε η συνεκδίκαση των υποθέσεων C‑148/13 έως C‑150/13 προς διευκόλυνση της έγγραφης και της προφορικής διαδικασίας και προς έκδοση κοινής αποφάσεως.
Επί του προδικαστικού ερωτήματος
Προκαταρκτικές παρατηρήσεις
45
Από τις αιτιολογικές σκέψεις 3, 16 και 17 της οδηγίας 2004/83 προκύπτει ότι η Σύμβαση της Γενεύης αποτελεί τον ακρογωνιαίο λίθο του διεθνούς νομικού καθεστώτος για την προστασία των προσφύγων και ότι οι διατάξεις της οδηγίας σχετικά με τις προϋποθέσεις χορηγήσεως του καθεστώτος πρόσφυγα, καθώς και σχετικά με το περιεχόμενο του καθεστώτος αυτού θεσπίσθηκαν προκειμένου οι αρμόδιες αρχές των κρατών μελών να καθοδηγούνται κατά την εφαρμογή της Συμβάσεως αυτής, βασιζόμενες σε κοινές έννοιες και κοινά κριτήρια (απόφαση N., C‑604/12, EU:C:2014:302, σκέψη 27).
46
Οι διατάξεις της οδηγίας 2004/83 πρέπει, ως εκ τούτου, να ερμηνεύονται υπό το πρίσμα της όλης οικονομίας και του σκοπού της, τηρουμένων της Συμβάσεως της Γενεύης και των κατά το άρθρο 78, παράγραφος 1, ΣΛΕΕ λοιπών συναφών συμβάσεων. Κατά την ερμηνεία αυτή θα πρέπει επίσης, όπως προκύπτει από την αιτιολογική σκέψη 10 της ως άνω οδηγίας, να γίνονται σεβαστά τα θεμελιώδη δικαιώματα που αναγνωρίζει ο Χάρτης (απόφαση X κ.λπ., C‑199/12 έως C‑201/12, EU:C:2013:720, σκέψη 40).
47
Εκτός αυτού, υπενθυμίζεται ότι η οδηγία 2004/83 δεν περιλαμβάνει κανόνες διαδικασίας εφαρμοστέους στην εξέταση αιτήσεως παροχής διεθνούς προστασίας ούτε καθορίζει τις διαδικαστικές εγγυήσεις που πρέπει να παρέχονται στους αιτούντες άσυλο. Οι ελάχιστες προδιαγραφές όσον αφορά τις διαδικασίες εξετάσεως των αιτήσεων και τα δικαιώματα των αιτούντων άσυλο τα οποία πρέπει να λαμβάνονται υπόψη στο πλαίσιο εξετάσεως των υποθέσεων των κύριων δικών καθορίζονται βάσει της οδηγίας 2005/85.
Επί του ερωτήματος
48
Με το ερώτημά του, το αιτούν δικαστήριο ζητεί κατ’ ουσίαν να διευκρινιστεί αν το άρθρο 4 της οδηγίας 2004/83, ερμηνευόμενο υπό το πρίσμα των διατάξεων του Χάρτη, έχει την έννοια ότι επιβάλλει στις αρμόδιες εθνικές αρχές, οι ενέργειες των οποίων υπόκεινται σε δικαστικό έλεγχο, ορισμένους περιορισμούς στο πλαίσιο εκτιμήσεως των γεγονότων και περιστάσεων που αφορούν τον γενετήσιο προσανατολισμό του αιτούντος άσυλο η αίτηση του οποίου στηρίζεται σε φόβο διώξεως λόγω του προσανατολισμού του αυτού.
49
Συναφώς, επισημαίνεται εκ προοιμίου ότι, αντιθέτως προς τα υποστηριζόμενα από τους αναιρεσείοντες των κύριων δικών, κατά τους οποίους οι αρμόδιες αρχές που είναι υπεύθυνες για την εξέταση αιτήσεως ασύλου στηριζόμενης σε φόβο διώξεως λόγω του γενετήσιου προσανατολισμού του αιτούντος άσυλο οφείλουν να θεωρήσουν τον προβαλλόμενο γενετήσιο προσανατολισμό ως πραγματικό γεγονός που έχει αποδειχθεί αποκλειστικά και μόνον βάσει των δηλώσεων του ενδιαφερόμενου αιτούντος, οι οικείες δηλώσεις δεν μπορούν, λαμβανομένου υπόψη του ιδιαίτερου πλαισίου στο οποίο εντάσσονται οι αιτήσεις ασύλου, παρά να συνιστούν απλώς το σημείο αφετηρίας της διαδικασίας εξετάσεως των κρίσιμων γεγονότων και περιστάσεων την οποία προβλέπει το άρθρο 4 της οδηγίας 2004/83.
50
Συγκεκριμένα, από το ίδιο το γράμμα του άρθρου 4, παράγραφος 1, της εν λόγω οδηγίας προκύπτει ότι, στο πλαίσιο της εξετάσεως αυτής, τα κράτη μέλη μπορούν να κρίνουν ότι εναπόκειται στον αιτούντα να υποβάλει το συντομότερο δυνατόν όλα τα στοιχεία που απαιτούνται για την τεκμηρίωση της αιτήσεως διεθνούς προστασίας, το δε ενδιαφερόμενο κράτος αξιολογεί, σε συνεργασία με τον αιτούντα, τα συναφή στοιχεία της αιτήσεώς του.
51
Εκτός αυτού, από το άρθρο 4, παράγραφος 5, της οδηγίας 2004/83 προκύπτει ότι, όταν δεν συντρέχουν οι προϋποθέσεις που απαριθμούνται στα στοιχεία αʹ έως εʹ της διατάξεως αυτής, οι δηλώσεις των αιτούντων άσυλο σχετικά με τον γενετήσιο προσανατολισμό τους ενδέχεται να χρειάζονται επιβεβαίωση.
52
Επομένως, μολονότι απόκειται στον ίδιο τον αιτούντα να προσδιορίσει τον γενετήσιο προσανατολισμό του, ο οποίος αποτελεί στοιχείο που εμπίπτει στην προσωπική του σφαίρα, εντούτοις, οι αιτήσεις για τη χορήγηση ασύλου οι οποίες αιτιολογούνται από φόβο διώξεως λόγω του προσανατολισμού αυτού, όπως ακριβώς και οι αιτήσεις οι στηριζόμενες σε άλλους λόγους διώξεως, μπορούν να αποτελέσουν αντικείμενο διαδικασίας αξιολογήσεως όπως η προβλεπόμενη στο άρθρο 4 της ίδιας οδηγίας.
53
Ωστόσο, οι προϋποθέσεις υπό τις οποίες οι αρμόδιες αρχές προβαίνουν στην αξιολόγηση των δηλώσεων και των εγγράφων ή άλλων αποδείξεων που προσκομίζονται προς στήριξη τέτοιων αιτήσεων πρέπει να είναι σύμφωνες τόσο με τις διατάξεις των οδηγιών 2004/83 και 2005/85 όσο και, όπως προκύπτει, αντιστοίχως, από τις αιτιολογικές σκέψεις 10 και 8 των οδηγιών αυτών, με τα θεμελιώδη δικαιώματα που κατοχυρώνει ο Χάρτης, στα οποία περιλαμβάνονται το δικαίωμα σεβασμού της ανθρώπινης αξιοπρέπειας που προβλέπεται στο άρθρο 1 του Χάρτη, καθώς και το δικαίωμα σεβασμού της ιδιωτικής και οικογενειακής ζωής που προβλέπεται στο άρθρο 7 του Χάρτη αυτού.
54
Μολονότι οι διατάξεις του άρθρου 4 της οδηγίας 2004/83 έχουν εφαρμογή σε όλες τις αιτήσεις παροχής διεθνούς προστασίας ανεξαρτήτως των λόγων διώξεως των οποίων γίνεται επίκληση προς στήριξη των αιτήσεων αυτών, εντούτοις γεγονός παραμένει ότι οι αρμόδιες αρχές οφείλουν να προσαρμόζουν τις προϋποθέσεις εκτιμήσεως των δηλώσεων και των εγγράφων ή άλλων αποδείξεων ανάλογα με τα ιδιαίτερα χαρακτηριστικά κάθε χωριστής κατηγορίας αιτήσεως ασύλου, τούτο δε προς εξασφάλιση του σεβασμού των δικαιωμάτων που κατοχυρώνει ο Χάρτης.
55
Η κατά το άρθρο 4 της οδηγίας 2004/83 αξιολόγηση των γεγονότων και περιστάσεων πραγματοποιείται, όπως κρίθηκε με τη σκέψη 64 της αποφάσεως M. (C‑277/11, EU:C:2012:744), σε δύο αυτοτελή στάδια. Το πρώτο στάδιο αφορά τη διαπίστωση της συνδρομής των πραγματικών περιστατικών που αποδεικνύουν τη βασιμότητα της αιτήσεως, ενώ το δεύτερο στάδιο αφορά τη νομική εκτίμηση των εν λόγω αποδεικτικών στοιχείων, προκειμένου να αποφασισθεί αν πληρούνται, υπό το πρίσμα των πραγματικών περιστατικών της συγκεκριμένης υποθέσεως, οι ουσιαστικές προϋποθέσεις που θέτουν τα άρθρα 9 και 10 ή 15 της οδηγίας 2004/83 για την παροχή διεθνούς προστασίας.
56
Στο πλαίσιο του πρώτου αυτού σταδίου, στο οποίο ακριβώς εντάσσονται τα ερωτήματα του αιτούντος δικαστηρίου σε καθεμία από τις υποθέσεις των κύριων δικών, μολονότι τα κράτη μέλη μπορούν να θεωρήσουν ότι εναπόκειται συνήθως στον αιτούντα να υποβάλει όλα τα αναγκαία στοιχεία για την τεκμηρίωση της αιτήσεώς του, δεδομένου άλλωστε ότι το πρόσωπο αυτό είναι το καταλληλότερο για να προσκομίσει στοιχεία ικανά να αποδείξουν τον γενετήσιο προσανατολισμό του, εντούτοις, γεγονός παραμένει ότι το οικείο κράτος μέλος οφείλει να συνεργαστεί με τον αιτούντα κατά το στάδιο προσδιορισμού των συναφών στοιχείων της αιτήσεως αυτής, όπως ορίζει το άρθρο 4, παράγραφος 1, της εν λόγω οδηγίας (βλ., συναφώς, απόφαση M., EU:C:2012:744, σκέψη 65).
57
Επισημαίνεται συναφώς ότι, κατά το άρθρο 4, παράγραφος 3, στοιχείο γʹ, της οδηγίας 2004/83, η εν λόγω αξιολόγηση θα πρέπει να γίνεται σε εξατομικευμένη βάση και να συνεκτιμά την ατομική κατάσταση και τις προσωπικές περιστάσεις του αιτούντος, συμπεριλαμβανομένων παραγόντων όπως το προσωπικό ιστορικό, το φύλο και η ηλικία, ούτως ώστε να εκτιμηθεί εάν, βάσει των εν λόγω περιστάσεων, οι πράξεις στις οποίες έχει ήδη ή θα μπορούσε να εκτεθεί ισοδυναμούν με δίωξη ή σοβαρή βλάβη.
58
Επιπλέον, όπως υπομνήσθηκε με τη σκέψη 51 της παρούσας αποφάσεως, στο πλαίσιο της εξετάσεως που διενεργούν οι αρμόδιες αρχές δυνάμει του άρθρου 4 της εν λόγω οδηγίας, οσάκις ορισμένες πτυχές των δηλώσεων του αιτούντος δεν τεκμηριώνονται με έγγραφα ή άλλες αποδείξεις, οι πτυχές αυτές δεν χρειάζονται επιβεβαίωση, υπό τον όρο ότι πληρούνται οι σωρευτικές προϋποθέσεις του άρθρου 4, παράγραφος 5, στοιχεία αʹ έως εʹ, της ίδιας οδηγίας.
59
Όσον αφορά τις προϋποθέσεις αξιολογήσεως των δηλώσεων και των εγγράφων και άλλων αποδείξεων που ασκούν επιρροή σε καθεμία από τις υποθέσεις των κύριων δικών, επισημαίνεται ότι, προκειμένου να δοθεί χρήσιμη απάντηση στο αιτούν δικαστήριο, η παρούσα ανάλυση πρέπει να περιοριστεί στο ζήτημα κατά πόσον συνάδουν με τις διατάξεις των οδηγιών 2004/83 και 2005/85 καθώς και με εκείνες του Χάρτη, αφενός, οι έλεγχοι που διενεργούν οι αρμόδιες αρχές μέσω υποβολής ερωτήσεων στηριζόμενων, μεταξύ άλλων, σε στερεότυπα σχετικά με τους ομοφυλόφιλους ή διερευνητικών ερωτήσεων σχετικών με τις σεξουαλικές πρακτικές των αιτούντων άσυλο, καθώς και η δυνατότητα των εν λόγω αρχών να κρίνουν παραδεκτή την υποβολή του ενδιαφερόμενου σε «τεστ» προκειμένου να αποδείξει την ομοφυλοφιλία του και/ή την οικειοθελή εκ μέρους του προσκόμιση βιντεοσκοπημένων λήψεων των ερωτικών του συνευρέσεων και, αφετέρου, η δυνατότητα των αρμόδιων αρχών να κρίνουν αναξιόπιστα τα κρίσιμα στοιχεία, στηριζόμενες αποκλειστικά και μόνο στο γεγονός ότι ο ίδιος αυτός αιτών δεν επικαλέστηκε τον προβαλλόμενο γενετήσιο προσανατολισμό του την πρώτη φορά που του δόθηκε η ευκαιρία να εκθέσει τους λόγους διώξεώς του.
60
Όσον αφορά, πρώτον, την εξέταση μέσω υποβολής ερωτήσεων που αφορούν το ζήτημα αν ο ενδιαφερόμενος αιτών άσυλο μπορεί να κατονομάσει οργανώσεις προαγωγής των δικαιωμάτων των ομοφυλοφίλων και αν γνωρίζει λεπτομερείς πληροφορίες για τις οργανώσεις αυτές, από την κατά τα ανωτέρω πραγματοποιούμενη εξέταση προκύπτει, κατά τον αναιρεσείοντα της υποθέσεως C‑150/13, ότι οι αρμόδιες αρχές στηρίζουν τις εκτιμήσεις τους σε στερεοτυπικές αντιλήψεις για τη συμπεριφορά των ομοφυλοφίλων και όχι στην ατομική κατάσταση κάθε συγκεκριμένου αιτούντος άσυλο.
61
Συναφώς, υπενθυμίζεται ότι το άρθρο 4, παράγραφος 3, στοιχείο γʹ, της οδηγίας 2004/83 επιβάλλει στις αρμόδιες αρχές την υποχρέωση να προβαίνουν στην αξιολόγησή τους συνεκτιμώντας την ατομική κατάσταση και τις προσωπικές περιστάσεις του αιτούντος και ότι το άρθρο 13, παράγραφος 3, στοιχείο αʹ, της οδηγίας 2005/85 απαιτεί από τις ίδιες αυτές αρχές να διεξάγουν τη συνέντευξη συνεκτιμώντας τις προσωπικές ή γενικές συνθήκες που περιβάλλουν την αίτηση ασύλου.
62
Μολονότι η υποβολή ερωτήσεων που αφορούν στερεοτυπικές αντιλήψεις ενδέχεται να συνιστά χρήσιμο στοιχείο στη διάθεση των αρμόδιων αρχών προκειμένου να προβούν στη σχετική αξιολόγηση, εντούτοις η εκτίμηση των αιτήσεων για την παροχή του καθεστώτος πρόσφυγα η οποία στηρίζεται αποκλειστικά και μόνο σε στερεοτυπικές αντιλήψεις συνδεόμενες με τους ομοφυλόφιλους δεν ανταποκρίνεται στις απαιτήσεις των διατάξεων που μνημονεύονται στην προηγούμενη σκέψη, στο μέτρο που δεν παρέχει στις εν λόγω αρχές τη δυνατότητα να λάβουν υπόψη την ατομική κατάσταση του οικείου αιτούντος άσυλο.
63
Επομένως, η αδυναμία ενός αιτούντος άσυλο να απαντήσει σε τέτοιου είδους ερωτήσεις δεν μπορεί να συνιστά αφ’ εαυτής επαρκή λόγο για να συναχθεί η αναξιοπιστία του αιτούντος, στο μέτρο που η προσέγγιση αυτή είναι αντίθετη προς τις απαιτήσεις του άρθρου 4, παράγραφος 3, στοιχείο γʹ, της οδηγίας 2004/83 καθώς και του άρθρου 13, παράγραφος 3, στοιχείο αʹ, της οδηγίας 2005/85.
64
Δεύτερον, μολονότι οι εθνικές αρχές βασίμως προβαίνουν, κατά περίπτωση, σε υποβολή ερωτήσεων προκειμένου να εκτιμήσουν τα γεγονότα και τις περιστάσεις σχετικά με τον προβαλλόμενο γενετήσιο προσανατολισμό των αιτούντων άσυλο, εντούτοις οι ερωτήσεις που αφορούν τις λεπτομέρειες των σεξουαλικών πρακτικών του οικείου αιτούντος άσυλο προσβάλλουν τα θεμελιώδη δικαιώματα που κατοχυρώνει ο Χάρτης και, ειδικότερα, το δικαίωμα σεβασμού της ιδιωτικής και οικογενειακής ζωής που προβλέπει το άρθρο του 7.
65
Όσον αφορά, τρίτον, τη δυνατότητα των εθνικών αρχών να κρίνουν παραδεκτή, όπως πρότειναν ορισμένοι αναιρεσείοντες των κύριων δικών, την τέλεση ομοφυλοφιλικών πράξεων, την ενδεχόμενη υποβολή τους σε «τεστ» προκειμένου να αποδείξουν την ομοφυλοφιλία τους ή ακόμη την οικειοθελή εκ μέρους τους προσκόμιση αποδεικτικών στοιχείων όπως είναι οι βιντεοσκοπημένες λήψεις των ερωτικών τους συνευρέσεων, υπογραμμίζεται ότι, πλην του ότι τα εν λόγω στοιχεία δεν έχουν κατ’ ανάγκη αποδεικτική αξία, ενδέχεται περαιτέρω να συνεπάγονται και προσβολή της ανθρώπινης αξιοπρέπειας, ο σεβασμός της οποίας κατοχυρώνεται από το άρθρο 1 του Χάρτη.
66
Επιπλέον, αν θεωρηθεί ότι επιτρέπεται ή κρίνεται παραδεκτή η χρήση τέτοιου είδους αποδείξεων, τούτο θα αποτελέσει κίνητρο και για άλλους αιτούντες και θα ισοδυναμεί, de facto, με εξαναγκασμό των προσώπων αυτών να προσφύγουν στη χρήση τέτοιων αποδεικτικών στοιχείων.
67
Τέταρτον, όσον αφορά τη δυνατότητα των αρμόδιων αρχών να κρίνουν αναξιόπιστα τα κρίσιμα στοιχεία, μεταξύ άλλων, στις περιπτώσεις κατά τις οποίες ο αιτών δεν επικαλέστηκε τον προβαλλόμενο γενετήσιο προσανατολισμό του την πρώτη φορά που του δόθηκε η ευκαιρία να εκθέσει τους λόγους διώξεώς του, επισημαίνονται τα ακόλουθα.
68
Από τις διατάξεις του άρθρου 4, παράγραφος 1, της οδηγίας 2004/83 προκύπτει ότι τα κράτη μέλη μπορούν να κρίνουν ότι εναπόκειται στον αιτούντα να υποβάλει το «συντομότερο δυνατόν» όλα τα στοιχεία που απαιτούνται για την τεκμηρίωση της αιτήσεώς του για την παροχή διεθνούς προστασίας.
69
Παρά ταύτα, λαμβανομένου υπόψη του ευαίσθητου χαρακτήρα των ζητημάτων που αφορούν την προσωπική σφαίρα ενός προσώπου και, ειδικότερα, τη σεξουαλικότητά του, δεν μπορεί να κριθεί αναξιόπιστη η δήλωση του προσώπου αυτού σχετικά με τον γενετήσιο προσανατολισμό του αποκλειστικά και μόνο λόγω του γεγονότος ότι, εξαιτίας της διστακτικότητάς του να αποκαλύψει προσωπικές πτυχές της ζωής του, δεν δήλωσε εξαρχής την ομοφυλοφιλία του.
70
Εκτός αυτού, παρατηρείται ότι η υποχρέωση που επιβάλλει στους αιτούντες το άρθρο 4, παράγραφος 1, της οδηγίας 2004/83 να υποβάλουν όλα τα στοιχεία που απαιτούνται για την τεκμηρίωση της αιτήσεως διεθνούς προστασίας «το συντομότερο δυνατόν» μετριάζεται από την υποχρέωση που επιβάλλεται στις αρμόδιες αρχές, δυνάμει του άρθρου 13, παράγραφος 3, στοιχείο αʹ, της οδηγίας 2005/85 και του άρθρου 4, παράγραφος 3, της οδηγίας 2004/83, να διεξάγουν τις συνεντεύξεις συνεκτιμώντας τις προσωπικές ή γενικές συνθήκες που περιβάλλουν την αίτηση, συμπεριλαμβανομένης της ευαισθησίας του αιτούντος, και να πραγματοποιούν την εκτίμησή τους σε εξατομικευμένη βάση, λαμβάνοντας υπόψη την ατομική κατάσταση και τις προσωπικές περιστάσεις του αιτούντος.
71
Επομένως, η διαπίστωση ότι ο αιτών άσυλο είναι αναξιόπιστος η οποία στηρίζεται αποκλειστικά και μόνο στον λόγο ότι το πρόσωπο αυτό δεν αποκάλυψε τον γενετήσιο προσανατολισμό του την πρώτη φορά που του δόθηκε η ευκαιρία να εκθέσει τους λόγους διώξεώς του είναι αντίθετη προς την απαίτηση περί της οποίας γίνεται λόγος στην προηγούμενη σκέψη.
72
Κατόπιν των προεκτεθέντων, η απάντηση που πρέπει να δοθεί στο ερώτημα που υποβλήθηκε σε καθεμία από τις υποθέσεις C‑148/13 έως C‑150/13 είναι η εξής:
Το άρθρο 4, παράγραφος 3, στοιχείο γʹ, της οδηγίας 2004/83 και το άρθρο 13, παράγραφος 3, στοιχείο αʹ, της οδηγίας 2005/85 έχουν την έννοια ότι αντιτίθενται σε πρακτική κατά την οποία οι αρμόδιες εθνικές αρχές, οι ενέργειες των οποίων υπόκεινται σε δικαστικό έλεγχο, στο πλαίσιο εκτιμήσεως των γεγονότων και περιστάσεων που αφορούν τον γενετήσιο προσανατολισμό του αιτούντος άσυλο η αίτηση του οποίου στηρίζεται σε φόβο διώξεως λόγω του προσανατολισμού του αυτού, προβαίνουν στην αξιολόγηση των δηλώσεων και των εγγράφων ή άλλων αποδείξεων που προσκομίζονται προς στήριξη τέτοιων αιτήσεων μέσω υποβολής ερωτήσεων βασιζόμενων αποκλειστικά και μόνο σε στερεοτυπικές αντιλήψεις για τους ομοφυλόφιλους.
Το άρθρο 4 της οδηγίας 2004/83, ερμηνευόμενο υπό το πρίσμα του άρθρου 7 του Χάρτη, έχει την έννοια ότι αντιτίθεται σε πρακτική κατά την οποία οι αρμόδιες εθνικές αρχές, στο πλαίσιο της εκτιμήσεως αυτής, προβαίνουν σε υποβολή διερευνητικών ερωτήσεων σχετικά με τις σεξουαλικές πρακτικές του αιτούντος άσυλο.
Το άρθρο 4 της οδηγίας 2004/83, ερμηνευόμενο υπό το πρίσμα του άρθρου 1 του Χάρτη, έχει την έννοια ότι αντιτίθεται σε πρακτική κατά την οποία οι αρμόδιες εθνικές αρχές, στο πλαίσιο της εν λόγω εκτιμήσεως, κρίνουν παραδεκτά αποδεικτικά στοιχεία όπως είναι η τέλεση ομοφυλοφιλικών πράξεων από τον αιτούντα άσυλο, η υποβολή του σε «τεστ» προκειμένου να αποδείξει την ομοφυλοφιλία του ή ακόμα οι εκ μέρους του προσκομιζόμενες βιντεοσκοπημένες λήψεις τέτοιων πράξεων.
Το άρθρο 4, παράγραφος 3, της οδηγίας 2004/83 και το άρθρο 13, παράγραφος 3, στοιχείο αʹ, της οδηγίας 2005/85 έχουν την έννοια ότι αντιτίθενται σε πρακτική κατά την οποία οι αρμόδιες εθνικές αρχές, στο πλαίσιο της ίδιας εκτιμήσεως, κρίνουν αναξιόπιστες τις δηλώσεις του αιτούντος άσυλο στηριζόμενες αποκλειστικά και μόνο στον λόγο ότι ο αιτών δεν επικαλέστηκε τον προβαλλόμενο γενετήσιο προσανατολισμό του την πρώτη φορά που του δόθηκε η ευκαιρία να εκθέσει τους λόγους διώξεώς του.
Επί των δικαστικών εξόδων
73
Δεδομένου ότι η παρούσα διαδικασία έχει ως προς τους διαδίκους των κύριων δικών τον χαρακτήρα παρεμπίπτοντος που ανέκυψε ενώπιον του εθνικού δικαστηρίου, σ’ αυτό εναπόκειται να αποφανθεί επί των δικαστικών εξόδων. Τα έξοδα στα οποία υποβλήθηκαν όσοι υπέβαλαν παρατηρήσεις στο Δικαστήριο, πλην των ως άνω διαδίκων, δεν αποδίδονται.
Για τους λόγους αυτούς, το Δικαστήριο (τμήμα μείζονος συνθέσεως) αποφαίνεται:
Το άρθρο 4, παράγραφος 3, στοιχείο γʹ, της οδηγίας 2004/83/ΕΚ του Συμβουλίου, της 29ης Απριλίου 2004, για θέσπιση ελάχιστων απαιτήσεων για την αναγνώριση και το καθεστώς των υπηκόων τρίτων χωρών ή των απάτριδων ως προσφύγων ή ως προσώπων που χρήζουν διεθνούς προστασίας για άλλους λόγους, καθώς και το άρθρο 13, παράγραφος 3, στοιχείο αʹ, της οδηγίας 2005/85/ΕΚ του Συμβουλίου, της 1ης Δεκεμβρίου 2005, σχετικά με τις ελάχιστες προδιαγραφές για τις διαδικασίες με τις οποίες τα κράτη μέλη χορηγούν και ανακαλούν το καθεστώς του πρόσφυγα, έχουν την έννοια ότι αντιτίθενται σε πρακτική κατά την οποία οι αρμόδιες εθνικές αρχές, οι ενέργειες των οποίων υπόκεινται σε δικαστικό έλεγχο, στο πλαίσιο εκτιμήσεως των γεγονότων και περιστάσεων που αφορούν τον γενετήσιο προσανατολισμό του αιτούντος άσυλο η αίτηση του οποίου στηρίζεται σε φόβο διώξεως λόγω του προσανατολισμού του αυτού, προβαίνουν στην αξιολόγηση των δηλώσεων και των εγγράφων ή άλλων αποδείξεων που προσκομίζονται προς στήριξη τέτοιων αιτήσεων μέσω υποβολής ερωτήσεων βασιζόμενων αποκλειστικά και μόνο σε στερεοτυπικές αντιλήψεις για τους ομοφυλόφιλους.
Το άρθρο 4 της οδηγίας 2004/83, ερμηνευόμενο υπό το πρίσμα του άρθρου 7 του Χάρτη των Θεμελιωδών Δικαιωμάτων της Ευρωπαϊκής Ένωσης, έχει την έννοια ότι αντιτίθεται σε πρακτική κατά την οποία οι αρμόδιες εθνικές αρχές, στο πλαίσιο της εκτιμήσεως αυτής, προβαίνουν σε υποβολή διερευνητικών ερωτήσεων σχετικά με τις σεξουαλικές πρακτικές του αιτούντος άσυλο.
Το άρθρο 4 της οδηγίας 2004/83, ερμηνευόμενο υπό το πρίσμα του άρθρου 1 του Χάρτη των Θεμελιωδών Δικαιωμάτων της Ευρωπαϊκής Ένωσης, έχει την έννοια ότι αντιτίθεται σε πρακτική κατά την οποία οι αρμόδιες εθνικές αρχές, στο πλαίσιο της εν λόγω εκτιμήσεως, κρίνουν παραδεκτά αποδεικτικά στοιχεία όπως είναι η τέλεση ομοφυλοφιλικών πράξεων από τον αιτούντα άσυλο, η υποβολή του σε «τεστ» προκειμένου να αποδείξει την ομοφυλοφιλία του ή ακόμα οι εκ μέρους του προσκομιζόμενες βιντεοσκοπημένες λήψεις τέτοιων πράξεων.
Το άρθρο 4, παράγραφος 3, της οδηγίας 2004/83 και το άρθρο 13, παράγραφος 3, στοιχείο αʹ, της οδηγίας 2005/85 έχουν την έννοια ότι αντιτίθενται σε πρακτική κατά την οποία οι αρμόδιες εθνικές αρχές, στο πλαίσιο της ίδιας εκτιμήσεως, κρίνουν αναξιόπιστες τις δηλώσεις του αιτούντος άσυλο στηριζόμενες αποκλειστικά και μόνο στον λόγο ότι ο αιτών δεν επικαλέστηκε τον προβαλλόμενο γενετήσιο προσανατολισμό του την πρώτη φορά που του δόθηκε η ευκαιρία να εκθέσει τους λόγους διώξεώς του. 
