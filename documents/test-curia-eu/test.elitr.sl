SKLEP SODIŠČA (tretji senat)
z dne 17. januarja 2012(*)
Avtorska pravica – Informacijska družba – Direktiva 2001/29/ES – Člen 5(1) in (5) – Književna in umetniška dela – Reproduciranje kratkih odlomkov književnih del – Časopisni članki – Začasno in prehodno reproduciranje – Tehnološki proces, ki zajema skeniranje člankov s poznejšo pretvorbo v tekstovno datoteko, elektronsko obdelavo reprodukcije ter shranjevanje dela te reprodukcije – Začasna dejanja reproduciranja, ki so sestavni in bistveni del takega tehnološkega procesa – Namen teh dejanj, ki je zakonita uporaba zaščitenega dela ali predmeta sorodnih pravic – Neodvisni ekonomski pomen navedenih dejanj“
V zadevi C‑302/10,
katere predmet je predlog za sprejetje predhodne odločbe na podlagi člena 267 PDEU, ki ga je vložilo Højesteret (Danska) z odločbo z dne 16. junija 2010, ki je prispela na Sodišče 18. junija 2010, v postopku
Infopaq International A/S
proti
Danske Dagblades Forening,
SODIŠČE (tretji senat),
v sestavi K. Lenaerts, predsednik senata, J. Malenovský (poročevalec), E. Juhász, G. Arestis in T. von Danwitz, sodniki,
generalna pravobranilka: V. Trstenjak,
sodni tajnik: A. Calot Escobar,
na podlagi pisnega postopka,
ob upoštevanju stališč, ki so jih predložili:
za Infopaq International A/S A. Jensen, odvetnik,
za Danske Dagblades Forening M. Dahl Pedersen, odvetnik,
za špansko vlado N. Díaz Abad, zastopnica,
za Evropsko komisijo J. Samnadda in H. Støvlbæk, zastopnika,
po odločitvi Sodišča, da odloči z obrazloženim sklepom v skladu s členom 104(3), prvi pododstavek, Poslovnika,
sprejema naslednji
Sklep
Predlog za sprejetje predhodne odločbe se nanaša na razlago člena 5(1) in (5) Direktive 2001/29/ES Evropskega parlamenta in Sveta z dne 22. maja 2001 o usklajevanju določenih vidikov avtorske in sorodnih pravic v informacijski družbi (UL, posebna izdaja v slovenščini, poglavje 17, zvezek 1, str. 230).
Ta predlog je bil vložen v okviru spora med družbo Infopaq International A/S (v nadaljevanju: Infopaq) in združenjem Danske Dagblades Forening (v nadaljevanju: DDF) glede zavrnitve zahtevka družbe Infopaq za priznanje, da ji ni bilo treba pridobiti privolitve imetnikov avtorskih pravic za dejanja reproduciranja časopisnih člankov z avtomatiziranim procesom, ki zajema njihovo skeniranje in pretvorbo v digitalno datoteko s poznejšo elektronsko obdelavo te datoteke.
Pravni okvir
Pravo Unije
V uvodnih izjavah 4, od 9 do 11, 21, 22, 31 in 33 Direktive 2001/29 je navedeno:
Usklajena pravna ureditev avtorske in sorodnih pravic bo zaradi večje pravne varnosti in hkrati z zagotavljanjem visoke stopnje varstva intelektualne lastnine omogočala naložbe v ustvarjalnost in inovacije vključno z omrežno infrastrukturo
Vsakršno usklajevanje avtorske in sorodnih pravic mora temeljiti na visoki stopnji varstva, kajti takšne pravice so za intelektualno ustvarjanje bistvenega pomena.
Če naj avtorji ali izvajalci nadaljujejo z ustvarjalnim in umetniškim delom, morajo za uporabo svojega dela prejeti primerno nagrado
Dodano je, da je strog, učinkovit sistem varstva avtorske in sorodnih pravic eden glavnih načinov za zagotavljanje, da evropska kulturna ustvarjalnost in proizvodnja prejmeta nujna sredstva ter za varovanje neodvisnosti in dostojanstva umetniških ustvarjalcev in izvajalcev.
Ta direktiva naj določi obseg dejanj, ki jih zajema pravica reproduciranja za različne upravičence. To naj poteka v skladu s pravnim redom Skupnosti. Potrebna je široka opredelitev teh dejanj, ki bo zagotovila pravno varnost na notranjem trgu.
Cilja ustrezne podpore razširjanju kulture se ne sme doseči z žrtvovanjem strogega varstva pravic ali z dopuščanjem nezakonitih oblik distribuiranja ponarejenih ali piratskih del.
Zagotoviti je treba pravično ravnotežje pravic in interesov med različnimi kategorijami imetnikov pravic, pa tudi med različnimi kategorijami imetnikov pravic in uporabnikov varovanih predmetov.
Izključna pravica reproduciranja naj ima izjemo, ki naj dopušča določena dejanja začasnega reproduciranja, ki so prehodne ali naključne reprodukcije in so sestavni in nujni del tehnološkega procesa ter se izvajajo zgolj zato, da se omogoči bodisi učinkovit prenos v omrežju med tretjimi strankami preko posrednika bodisi zakonita uporaba dela ali predmeta. Takšna dejanja reproduciranja ne smejo imeti lastne ekonomske vrednosti. Kolikor ustrezajo tem pogojem, naj ta izjema zajema dejanja, ki omogočajo brskanje, pa tudi dejanja predpomnjenja vključno s tistimi, ki omogočajo učinkovito delovanje prenosnih sistemov, pod pogojem, da vmesnik ne spreminja informacij in se ne vmešava v zakonito uporabo tehnologije, ki jo široko priznava in uporablja industrija, za pridobivanje podatkov o uporabi informacij. Uporaba velja za pravilno, kadar je odobrena s strani imetnika pravic oziroma kadar je ne omejuje zakon.“
Člen 1(1) Direktive 2001/29 določa:
Ta direktiva ureja pravno varstvo avtorske in sorodnih pravic v okviru notranjega trga s posebnim poudarkom na informacijski družbi.“
Člen 2(a) te direktive določa:
Države članice predvidijo za spodaj naštete izključno pravico, da dovolijo ali prepovedo, neposredno ali posredno, začasno ali stalno, reproduciranje na vsak način in v vsaki obliki, v celoti ali deloma:
avtorjem za njihova dela“.
Člen 5 navedene direktive določa:
Začasna dejanja razmnoževanja [reproduciranja] iz člena 2, ki so prehodna ali spremljevalna ter so sestavni in bistveni del tehnološkega procesa in katerih edini namen je omogočiti:
prenos po omrežju med tretjimi strankami po posredniku, ali
zakonito uporabo
dela ali predmeta sorodnih pravic, ki naj se izvede in ki nima nobenega neodvisnega ekonomskega pomena, so izvzeta iz pravice reproduciranja, ki jo določa člen 2.
Države članice lahko predvidijo izjeme in omejitve pravic iz členov 2 in 3 v naslednjih primerih:
reproduciranje v tisku, priobčitev javnosti oziroma dajanje na voljo javnosti objavljenih člankov o aktualnih gospodarskih, političnih ali verskih temah oziroma predvajanih del ali druge vsebine istega značaja v primerih, ko takšna uporaba ni izrecno prepovedana in dokler je naveden vir vključno z avtorjevim imenom, oziroma uporaba del ali predmetov sorodnih pravic v zvezi s poročanjem o aktualnih dogodkih v obsegu, ki ga upravičuje informativni namen, in ob navedbi vira vključno z avtorjevim imenom, razen če se to izkaže za nemogoče;
citati z namenom kritike ali ocene pod pogojem, da se nanašajo na delo ali na predmet sorodnih pravic, ki je bil že bil zakonito dan na voljo javnosti, da je naveden vir vključno z avtorjevim imenom, razen če se to izkaže za nemogoče, in da je njihova uporaba v skladu s pošteno prakso ter v obsegu, ki ga zahteva poseben namen;
Izjeme in omejitve iz odstavkov 1, 2, 3 in 4 naj se uporabijo le v določenih posebnih primerih, ki niso v nasprotju z normalnim izkoriščanjem dela ali drugega predmeta in ne vplivajo pretirano na legitimne interese imetnika pravic.“
Nacionalno pravo
Člena 2 in 5(1) Direktive 2001/29 sta bila v danski pravni red prenesena s členoma 2 in 11a(1) zakona št. 395 o avtorski pravici (lov n° 395 om ophavsret) z dne 14. junija 1995 (Lovtidende 1995 A, str. 1796), kakor je bil spremenjen in kodificiran med drugim z zakonom št. 1051 (lov n° 1051) z dne 17. decembra 2002 (Lovtidende 2002 A, str. 7881).
Spor o glavni stvari in vprašanja za predhodno odločanje
Družba Infopaq opravlja dejavnosti glede spremljanja in analize tiskanih medijev, ki v bistvu zajemajo pripravljanje povzetkov izbranih člankov iz danskega dnevnega tiska in različnih revij. Ta izbor člankov se opravi glede na teme, ki jih izberejo stranke, v procesu, imenovanem „zbiranje podatkov“. Povzetki se pošljejo strankam po elektronski pošti.
Združenje DDF je poklicno združenje danskih dnevnih časopisov, katerega namen je med drugim pomagati članom pri vseh vprašanjih v zvezi z avtorsko pravico.
Združenje DDF je bilo leta 2005 seznanjeno s tem, da družba Infopaq za gospodarske namene obdeluje časopisne članke brez privolitve imetnikov avtorskih pravic na teh člankih. Ker je združenje DDF menilo, da je taka privolitev nujna za obdelavo člankov v zadevnem procesu, je o tem obvestila družbo Infopaq.
Proces zbiranja podatkov ima pet zaporednih faz, ki po mnenju združenja DDF povzročijo štiri dejanja reproduciranja časopisnih člankov.
Prvič, sodelavci družbe Infopaq ročno vpišejo zadevne publikacije v elektronsko bazo podatkov.
Drugič, potem ko se odreže hrbtna stran, se te publikacije skenirajo, tako da so listi med seboj ločeni. Del publikacije, ki bo obdelan, se izbere iz baze podatkov, preden se publikacija vstavi v optični čitalec (skener). Skeniranje omogoča, da se iz vsake strani publikacije ustvari datoteka v obliki TIFF („Tagged Image File Format“, v nadaljevanju: datoteka TIFF). Po koncu tega postopka se datoteka TIFF prenese na strežnik OCR („Optical Character Recognition“) (optično prepoznavanje znakov).
Tretjič, ta strežnik OCR datoteko TIFF pretvori v podatke, ki se lahko računalniško obdelajo. Med tem procesom se slika vsakega znaka spremeni v digitalno kodo, iz katere računalnik razbere vrsto znaka. Na primer, slika črk „TDC“ se preoblikuje v podatek, ki ga računalnik lahko obdela kot črke „TDC“ in spremeni v tekstovno obliko, ki jo računalniški sistem lahko prepozna. Ti podatki se shranijo kot tekstovne datoteke, ki se lahko preberejo s katerim koli urejevalnikom besedila (v nadaljevanju: tekstovna datoteka). Proces OCR se konča z izbrisom datoteke TIFF.
Četrtič, tekstovna datoteka se analizira, da bi se v njej poiskale predhodno določene ključne besede. Za vsako najdeno besedo se ustvari datoteka, v kateri se navedejo naslov, oddelek in stran publikacije, na kateri je navedena ključna beseda, ter vrednost, izražena v odstotkih od 0 do 100, da bi se označil položaj te ključne besede v besedilu in tako olajšalo branje članka. Da bi se pri branju članka še bolj olajšalo iskanje ključne besede, se skupaj z njo navede še pet besed pred njo in pet besed za njo (v nadaljevanju: odlomek, sestavljen iz enajstih besed). Ta proces se konča z izbrisom tekstovne datoteke.
Petič, proces zbiranja podatkov se konča z izdajo spremnega lista za vsako stran publikacije, na kateri je navedena ključna beseda. Spremni list je lahko na primer tak:
november 2005 – Dagbladet Arbejderen, stran 3:
TDC: 73 % ‚prihodnja prodaja telekomunikacijske skupine TDC, ki bo po pričakovanjih prevzeta‘“.
Družba Infopaq je izpodbijala, da je za tako dejavnost potrebna privolitev imetnikov avtorskih pravic, in je pri Østre Landsret proti združenju DDF vložila tožbo, s katero je predlagala, naj se mu naloži, da družbi Infopaq prizna pravico uporabe zgoraj navedenega procesa brez privolitve tega poklicnega združenja ali njegovih članov. Ker je Østre Landsret to tožbo zavrnilo, je družba Infopaq pri predložitvenem sodišču vložila pritožbo.
Predložitveno sodišče meni, da ni sporno, da privolitev imetnikov avtorskih pravic za opravljanje dejavnosti spremljanja tiskanih medijev in pripravljanja povzetkov ni potrebna, če ta obsega fizično branje vsake publikacije, izbor upoštevnih člankov na podlagi predhodno določenih ključnih besed in ročno izdelavo spremnega lista za avtorja povzetka, na katerem sta navedena ključna beseda v članku in položaj članka v publikaciji. Stranki v postopku v glavni stvari prav tako soglašata glede dejstva, da je pripravljanje povzetka samo po sebi zakonito in da se zanj ne zahteva privolitev imetnikov navedenih pravic.
Poleg tega se ne izpodbija, da navedeni proces zbiranja podatkov vključuje dve dejanji reproduciranja, in sicer izdelavo datotek TIFF pri skeniranju natisnjenih člankov in izdelavo tekstovnih datotek s pretvorbo datotek TIFF. Poleg tega ni sporno, da se pri tem procesu reproducirajo deli skeniranih člankov, saj se odlomek iz enajstih besed shrani v računalniški spomin, enajst besed pa se natisne na papir.
Vendar stranki v postopku v glavni stvari ne soglašata glede vprašanja, ali gre pri zgoraj navedenih dejanjih za dejanji reproduciranja v smislu člena 2 Direktive 2001/29. Prav tako si nasprotujeta glede vprašanja, ali so vsa dejanja v postopku v glavni stvari v tem primeru zajeta z izvzetjem iz pravice reproduciranja, ki ga določa člen 5(1) te direktive.
V teh okoliščinah je Højesteret 21. decembra 2007 prekinilo odločanje in Sodišču v predhodno odločanje predložilo trinajst vprašanj, ki se nanašajo na razlago členov 2(a) ter 5(1) in (5) navedene direktive.
Sodišče je na ta vprašanja odgovorilo s sodbo z dne 16. julija 2009 v zadevi Infopaq International (C‑5/08, ZOdl., str. I‑6569), v kateri je razsodilo, po eni strani, da pojem delnega reproduciranja v smislu člena 2 Direktive 2001/29 lahko zajema dejanje v procesu zbiranja podatkov, in sicer shranjevanje odlomka zaščitenega dela, sestavljenega iz enajstih besed, v računalniški spomin in njegovo tiskanje, če so tako reproducirani elementi lastna intelektualna stvaritev njihovega avtorja, kar mora preveriti predložitveno sodišče. Po drugi strani je Sodišče ugotovilo, da čeprav je člen 5(1) te direktive omogočal izvzetje iz pravice reproduciranja dejanj reproduciranja, ki so prehodna ali spremljevalna, zadnje dejanje v procesu zbiranja podatkov v postopku v glavni stvari, med katerim je družba Infopaq natisnila odlomke, sestavljene iz enajstih besed, ni bilo prehodno ali spremljevalno dejanje. Zato je Sodišče odločilo, da tega dejanja in procesa zbiranja podatkov, katerega del je bilo to dejanje, ni bilo mogoče izvesti brez privolitve imetnikov avtorskih pravic.
Højesteret pa je po tej sodbi ugotovilo, da je lahko še vedno pozvano, naj odloči o tem, ali je družba Infopaq kršila Direktivo 2001/29 z izvedbo navedenega procesa, razen tiska odlomka, sestavljenega iz enajstih besed, in sicer če bi se omejila na izvedbo prvih treh dejanj reproduciranja. Zato se je Højesteret odločilo Sodišču v predhodno odločanje predložiti ta vprašanja:
Ali je stopnja tehnološkega procesa, na kateri se opravi začasno dejanje reproduciranja, pomembna pri ugotavljanju, ali je mogoče to dejanje šteti za ‚sestavni in bistveni del tehnološkega procesa‘ [v smislu člena 5(1) Direktive 2001/29]?
Ali se dejanje reproduciranja lahko šteje za ‚sestavni in bistveni del tehnološkega procesa‘, če zajema ročno skeniranje celotnih časopisnih člankov, s čimer so ti preoblikovani iz tiskanega medija v digitalni medij?
Ali pojem ‚zakonita uporaba‘ iz člena 5(1) Direktive 2001/29 zajema vsako vrsto uporabe, za katero ni potrebna privolitev imetnika avtorskih pravic?
Ali ‚zakonita uporaba‘ iz člena 5(1) Direktive 2001/29 zajema skeniranje celotnih časopisnih člankov, ki ga opravi podjetje, in poznejšo obdelavo reprodukcije za uporabo pri pripravljanju povzetkov, čeprav imetnik avtorskih pravic v ta dejanja ni privolil, če so izpolnjene zahteve iz te določbe?
Ali je za odgovor na to vprašanje pomembno, da se po končanem procesu zbiranja podatkov shrani enajst besed?
Katera merila je treba uporabiti za presojo, ali imajo začasna dejanja reproduciranja ‚neodvisen ekonomski pomen‘ v smislu člena 5(1) Direktive 2001/29, če so izpolnjene druge zahteve iz te določbe?
Ali je mogoče povečanje uporabnikove učinkovitosti zaradi začasnih dejanj reproduciranja upoštevati pri presoji, ali imajo dejanja ‚neodvisen ekonomski pomen‘ v smislu člena 5(1) Direktive 2001/29‘?
Ali se skeniranje celotnih časopisnih člankov, ki ga opravi podjetje, in poznejša obdelava reprodukcije lahko štejeta za ‚določene posebne primere, ki niso v nasprotju z normalnim izkoriščanjem‘ navedenih člankov in ‚ne vplivajo pretirano na legitimne interese imetnika pravic‘ v smislu člena 5(5) Direktive 2001/29, če so izpolnjeni pogoji iz odstavka 1 tega člena?
Ali je za odgovor na to vprašanje pomembno, da se po končanem procesu zbiranja podatkov shrani enajst besed?“
Vprašanja za predhodno odločanje
Sodišče lahko na podlagi člena 104(3), prvi pododstavek, Poslovnika, če je iz obstoječe sodne prakse mogoče jasno sklepati, kakšen bo odgovor na predloženo vprašanje, po opredelitvi generalnega pravobranilca kadar koli odloči z obrazloženim sklepom, v katerem navede ustrezno sodno prakso. To velja v tej zadevi.
Uvodne ugotovitve
Člen 5(1) Direktive 2001/29 določa, da je dejanje reproduciranja izvzeto iz pravice reproduciranja, ki jo določa člen 2 te direktive, le če izpolnjuje pet pogojev, in sicer če je to dejanje:
začasno;
prehodno ali spremljevalno;
sestavni in bistveni del tehnološkega procesa;
če je edini namen tega procesa omogočiti prenos po omrežju med tretjimi strankami po posredniku ali zakonito uporabo dela ali predmeta sorodnih pravic in
če nima nobenega neodvisnega ekonomskega pomena.
Po eni strani je treba spomniti, da so ti pogoji kumulativni, tako da če eden od njih ni izpolnjen, dejanje reproduciranja na podlagi člena 5(1) Direktive 2001/29 ni izvzeto iz pravice reproduciranja, ki jo določa člen 2 te direktive (zgoraj navedena sodba Infopaq International, točka 55).
Po drugi strani je iz sodne prakse Sodišča razvidno, da je treba zgoraj navedene pogoje razlagati ozko, ker člen 5(1) te direktive pomeni izjemo od splošnega pravila, ki ga ta uvaja in ki zahteva, da imetnik avtorske pravice dovoli kakršno koli reproduciranje svojega zaščitenega dela (glej zgoraj navedeno sodbo Infopaq International, točki 56 in 57, in sodbo z dne 4. oktobra 2011 v združenih zadevah Football Association Premier League in drugi, C‑403/08 in C‑429/08, ZOdl., str. I‑9083, točka 162).
V teh okoliščinah je treba preizkusiti vprašanja za predhodno odločanje, s katerimi predložitveno sodišče želi izvedeti, ali dejanja reproduciranja, ki se opravijo med tehničnim procesom, kot je ta v postopku v glavni stvari, izpolnjujejo tretji, četrti in peti pogoj iz člena 5(1) Direktive 2001/29 in pogoje iz člena 5(5) te direktive. Predlog za sprejetje predhodne odločbe pa se ne nanaša na prvi in drugi pogoj iz člena 5(1) navedene direktive, ker je Sodišče o teh pogojih že odločilo v točkah od 61 do 71 zgoraj navedene sodbe Infopaq International.
Prvo in drugo vprašanje v zvezi s pogojem, v skladu s katerim morajo biti dejanja reproduciranja sestavni in bistveni del tehnološkega procesa
Predložitveno sodišče s prvim in drugim vprašanjem, ki ju je treba obravnavati skupaj, v bistvu sprašuje, ali je treba člen 5(1) Direktive 2001/29 razlagati tako, da začasna dejanja reproduciranja, opravljena med procesom zbiranja podatkov, kot so ta v postopku v glavni stvari, izpolnjujejo pogoj, v skladu s katerim morajo biti ta dejanja sestavni in bistveni del tehnološkega procesa. V zvezi s tem zlasti sprašuje, ali je treba upoštevati stopnjo tehnološkega procesa, na kateri se ta dejanja opravijo, in to, da navedeni tehnični proces zahteva človeško posredovanje.
Pojem „sestavni in bistveni del tehnološkega procesa“ zahteva, da se začasna dejanja reproduciranja opravijo v celoti v okviru izvedbe tehnološkega procesa in da se torej ne opravijo v celoti ali deloma zunaj takega procesa. Ta pojem prav tako predpostavlja, da je izvedba začasnega dejanja reproduciranja nujno potrebna za dobro in učinkovito delovanje tehnološkega procesa (glej v tem smislu zgoraj navedeno sodbo Infopaq International, točka 61).
Poleg tega, ker v členu 5(1) Direktive 2001/29 ni pojasnjeno, na kateri stopnji tehnološkega procesa se morajo opraviti začasna dejanja reproduciranja, ni izključeno, da se s takim dejanjem začne ali konča ta proces.
Prav tako nič v tej določbi ne kaže na to, da tehnološki proces ne sme vključevati nobenega človeškega posredovanja in zlasti da je izključen ročni začetek tega procesa, da bi bila izvedena prva začasna reprodukcija.
V obravnavanem primeru je treba spomniti, da zadevni tehnični proces zajema elektronsko in samodejno iskanje po časopisnih člankih ter ugotavljanje in pridobivanje iz njih predhodno določenih ključnih besed za izboljšanje učinkovitosti priprave povzetkov časopisnih člankov.
V tem okviru se tri dejanja reproduciranja opravijo zaporedoma. Najprej se izdela datoteka TIFF, nato tekstovna datoteka in nazadnje datoteka, ki vsebuje odlomek iz enajstih besed.
Najprej, v zvezi s tem ni sporno, da se nobeno od teh dejanj ne opravi zunaj navedenega tehničnega procesa.
Dalje, ob upoštevanju ugotovitev iz točk od 30 do 32 tega sklepa ni upoštevno, da se tak tehnični proces začne z ročno vstavitvijo časopisnih člankov v optični čitalec s ciljem prve začasne reprodukcije – izdelava datoteke TIFF – in da se konča z začasnim dejanjem reproduciranja, in sicer izdelavo datoteke, ki vsebuje odlomek iz enajstih besed.
Nazadnje je treba poudariti, da so zadevna začasna dejanja reproduciranja nujno potrebna za dobro in učinkovito delovanje zadevnega tehnološkega procesa. Njegov namen je namreč iz časopisnih člankov ugotoviti in izvleči, v digitalni obliki, predhodno določene ključne besede, tako da tako elektronsko iskanje zahteva spremembo teh člankov iz papirne oblike v digitalne podatke, saj je taka sprememba potrebna za prepoznavo navedenih podatkov, za ugotovitev ključnih besed in za to, da se te besede izvleče.
V nasprotju s tem, kar trdi združenje DDF, te ugotovitve ni mogoče izpodbiti s tem, da bi bilo mogoče povzetke časopisnih člankov pripraviti brez reproduciranja. V zvezi s tem zadostuje ugotoviti, da se tak povzetek pripravi zunaj navedenega procesa, saj se opravi za njim in zato ni pomemben za presojo, ali tak proces deluje dobro in učinkovito brez zadevnih dejanj reproduciranja.
Glede na vse navedeno je treba na prvo in drugo vprašanje odgovoriti, da je treba člen 5(1) Direktive 2001/29 razlagati tako, da začasna dejanja reproduciranja, opravljena med procesom zbiranja podatkov, kot so ta v postopku v glavni stvari, izpolnjujejo pogoj, v skladu s katerim morajo biti ta dejanja sestavni in bistveni del tehnološkega procesa, ne glede na to, da pomenijo začetek in konec tega procesa ter zahtevajo človeško posredovanje.
Tretje in četrto vprašanje v zvezi s pogojem, v skladu s katerim morajo imeti dejanja reproduciranja samo en namen, in sicer omogočiti bodisi prenos zaščitenega dela ali predmeta sorodnih pravic v omrežju med tretjimi strankami prek posrednika bodisi zakonito uporabo takega dela ali predmeta sorodnih pravic
Predložitveno sodišče s tretjim in četrtim vprašanjem, ki ju je treba obravnavati skupaj, v bistvu sprašuje, ali je treba člen 5(1) Direktive 2001/79 razlagati tako, da so začasna dejanja reproduciranja, opravljena med procesom zbiranja podatkov, kot so ta v postopku v glavni stvari, skladna s pogojem, v skladu s katerim morajo imeti dejanja reproduciranja samo en namen, in sicer omogočiti bodisi učinkovit prenos zaščitenega dela ali predmeta sorodnih pravic v omrežju med tretjimi strankami prek posrednika bodisi zakonito uporabo takega dela ali predmeta sorodnih pravic.
Najprej je treba poudariti, da namen zadevnih dejanj reproduciranja ni omogočiti prenos v omrežju med tretjimi strankami prek posrednika. V teh okoliščinah je treba presoditi, ali je edini cilj teh dejanj omogočiti zakonito uporabo zaščitenega dela ali predmeta sorodnih pravic.
V zvezi s tem, kot je razvidno iz uvodne izjave 33 Direktive 2001/29, se uporaba šteje za zakonito, kadar jo je odobril zadevni imetnik pravic ali kadar je ne omejuje veljaven zakon (zgoraj navedena sodba Football Association Premier League in drugi, točka 168).
V zadevi v postopku v glavni stvari je treba po eni strani poudariti, da je v položaju, na katerega se sklicuje predložitveno sodišče, v katerem je bilo zadnje dejanje tehničnega procesa zbiranja podatkov opuščeno, in sicer tisk odlomka, sestavljenega iz enajstih besed, namen zadevnega tehničnega procesa, in zato izdelave datoteke TIFF, tekstovne datoteke in datoteke, ki vsebuje odlomek, sestavljen iz enajstih besed, omogočiti učinkovitejšo pripravo povzetkov časopisnih člankov in s tem njihovo uporabo. Po drugi strani v spisu, predloženemu Sodišču, nič ne kaže na to, da naj bi bil namen rezultata tega tehničnega procesa, in sicer odlomek, sestavljen iz enajstih besed, omogočiti drugačno uporabo.
Glede zakonitosti navedene uporabe ni sporno, da priprave povzetka časopisnih člankov v obravnavani zadevi imetniki avtorskih pravic na teh člankih niso odobrili. Glede na to je treba poudariti, da taka dejavnost ni omejena z zakonodajo Unije. Poleg tega je iz usklajenih izjav družbe Infopaq in združenja DDF razvidno, da priprava navedenega povzetka ni dejavnost, ki je omejena z dansko zakonodajo.
V teh okoliščinah ni mogoče šteti, da je navedena uporaba nezakonita.
Glede na navedeno je treba na tretje in četrto vprašanje odgovoriti, da je treba člen 5(1) Direktive 2001/29 razlagati tako, da so začasna dejanja reproduciranja, opravljena med procesom zbiranja podatkov, kot so ta v postopku v glavni stvari, skladna s pogojem, v skladu s katerim morajo imeti dejanja reproduciranja samo en namen, in sicer omogočiti zakonito uporabo dela ali predmeta sorodnih pravic.
Peto in šesto vprašanje v zvezi s pogojem, v skladu s katerim dejanja reproduciranja ne smejo imeti neodvisnega ekonomskega pomena
Ob upoštevanju okvira zadeve v postopku v glavni stvari, kot tudi obsega prejšnjih vprašanj, je treba peto in šesto vprašanje razumeti tako, da se z njima želi izvedeti, ali začasna dejanja reproduciranja, opravljena med procesom zbiranja podatkov, kot so ta v postopku v glavni stvari, izpolnjujejo pogoj iz člena 5(1) Direktive 2001/29, v skladu s katerim ta dejanja ne smejo imeti neodvisnega ekonomskega pomena.
V zvezi s tem je treba spomniti, da je namen začasnih dejanj reproduciranja v smislu člena 5(1) omogočiti dostop do zaščitenih del in njihovo uporabo. Ker imajo ta lastno ekonomsko vrednost, imata dostop do njih in njihova uporaba nujno ekonomski pomen (glej v tem smislu zgoraj navedeno sodbo Football Association Premier League in drugi, točka 174).
Poleg tega, kot je razvidno iz uvodne izjave 33 Direktive 2001/29, je namen začasnih dejanj reproduciranja – v tej zadevi dejanj, ki omogočajo brskanje in predpomnenje – olajšati uporabo dela ali izboljšati učinkovitost te uporabe. Tako je s temi dejanji neločljivo povezano povečanje učinkovitosti v okviru take uporabe in zato povečanje dobička ali zmanjšanje stroškov proizvodnje.
Glede na to navedena dejanja ne smejo imeti neodvisnega ekonomskega pomena, kar pomeni, da ekonomske koristi v zvezi z njihovim izvajanjem ne smejo biti niti ločene niti ločljive od ekonomskih koristi v zvezi z zakonito uporabo zadevnega dela, in ne smejo ustvarjati dodatnih ekonomskih koristi, ki presegajo tiste v zvezi z navedeno uporabo zaščitenega dela (glej v tem smislu zgoraj navedeno sodbo Football Association Premier League in drugi, točka 175).
Povečanje učinkovitosti zaradi izvedbe začasnih dejanj reproduciranja, kot so ta v postopku v glavni stvari, nima takega neodvisnega ekonomskega pomena, če se ekonomske koristi v zvezi z njegovo uporabo pojavijo le ob uporabi reproduciranega predmeta, tako da ni niti ločeno niti ločljivo od ekonomskih koristi v zvezi z njegovo uporabo.
V nasprotju s tem so koristi v zvezi z začasnim dejanjem reproduciranja ločene in ločljive, če lahko avtor tega dejanja ustvari dobiček zaradi gospodarskega izkoriščanja samih začasnih reprodukcij.
Enako velja, če začasna dejanja reproduciranja privedejo do spremembe reproduciranega predmeta, kot obstaja ob sprožitvi zadevnega tehničnega procesa, ker namen navedenih aktov ni več olajšati njegovo uporabo, temveč uporabo drugačnega predmeta.
Zato je treba na peto in šesto vprašanje odgovoriti, da je treba člen 5(1) Direktive 2001/29 razlagati tako, da začasna dejanja reproduciranja, opravljena med procesom zbiranja podatkov, kot so ta v postopku v glavni stvari, izpolnjujejo pogoj, v skladu s katerim ta dejanja ne smejo imeti neodvisnega ekonomskega pomena, če izvedba teh dejanj ne omogoča ustvarjanja dodatnega dobička, ki presega dobiček v zvezi z zakonito uporabo zaščitenega dela, in če začasna dejanja reproduciranja ne privedejo do spremembe tega dela.
Sedmo vprašanje v zvezi s pogojem, v skladu s katerim dejanja reproduciranja ne smejo biti v nasprotju z običajno uporabo dela in tudi ne smejo nerazumno posegati v zakonite interese imetnika pravic
Predložitveno sodišče s sedmim vprašanjem v bistvu sprašuje, ali je treba člen 5(5) Direktive 2001/29 razlagati tako, da začasna dejanja reproduciranja, opravljena med procesom zbiranja podatkov, kot so ta v postopku v glavni stvari, izpolnjujejo pogoj, v skladu s katerim ne smejo biti v nasprotju z običajno uporabo dela in tudi ne smejo nerazumno posegati v zakonite interese imetnika pravic.
V zvezi s tem zadošča ugotoviti, da če ta dejanja reproduciranja izpolnjujejo vse pogoje iz člena 5(1) Direktive 2001/29, kakor so razloženi v sodni praksi Sodišča, je treba šteti, da niso v nasprotju z običajno uporabo dela in tudi nerazumno ne posegajo v zakonite interese imetnika pravic (glej zgoraj navedeno sodbo Football Association Premier League in drugi, točka 181).
Zato je treba na sedmo vprašanje odgovoriti, da je treba člen 5(5) Direktive 2001/29 razlagati tako, da če začasna dejanja reproduciranja, opravljena med procesom zbiranja podatkov, kot so ta v postopku v glavni stvari, izpolnjujejo vse pogoje iz člena 5(1) te direktive, je treba šteti, da izpolnjujejo pogoj, v skladu s katerim dejanja reproduciranja ne smejo biti v nasprotju z običajno uporabo dela in tudi ne smejo nerazumno posegati v zakonite interese imetnika pravic.
Stroški
Ker je ta postopek za stranke v postopku v glavni stvari ena od stopenj v postopku pred predložitvenim sodiščem, to odloči o stroških. Stroški, priglašeni za predložitev stališč Sodišču, ki niso stroški omenjenih strank, se ne povrnejo.
Iz teh razlogov je Sodišče (tretji senat) razsodilo:
Člen 5(1) Direktive 2001/29/ES Evropskega parlamenta in Sveta z dne 22. maja 2001 o usklajevanju določenih vidikov avtorske in sorodnih pravic v informacijski družbi je treba razlagati tako, da začasna dejanja reproduciranja, opravljena med procesom, imenovanim „zbiranje podatkov“, kot so ta v postopku v glavni stvari,
izpolnjujejo pogoj, v skladu s katerim morajo biti ta dejanja sestavni in bistveni del tehnološkega procesa, ne glede na to, da pomenijo začetek in konec tega procesa ter zahtevajo človeško posredovanje;
so skladna s pogojem, v skladu s katerim morajo imeti dejanja reproduciranja samo en namen, in sicer zakonito uporabo zaščitenega dela ali predmeta sorodnih pravic;
izpolnjujejo pogoj, v skladu s katerim ta dejanja ne smejo imeti neodvisnega ekonomskega pomena, če izvedba teh dejanj ne omogoča ustvarjanja dodatnega dobička, ki presega dobiček v zvezi z zakonito uporabo zaščitenega dela, in če začasna dejanja reproduciranja ne privedejo do spremembe tega dela.
Člen 5(5) Direktive 2001/29 je treba razlagati tako, da če začasna dejanja reproduciranja, opravljena med procesom, imenovanim „zbiranje podatkov“, kot so ta v postopku v glavni stvari, izpolnjujejo vse pogoje iz člena 5(1) te direktive, je treba šteti, da izpolnjujejo pogoj, v skladu s katerim dejanja reproduciranja ne smejo biti v nasprotju z običajno uporabo dela in tudi ne smejo nerazumno posegati v zakonite interese imetnika pravic.
Podpisi
SODBA SODIŠČA (veliki senat)
z dne 24. januarja 2012 ( *1 )
Socialna politika — Direktiva 2003/88/ES — Člen 7 — Pravica do plačanega letnega dopusta — Pogoj za pridobitev pravice, ki ga nalaga nacionalna ureditev — Odsotnost delavca — Trajanje pravice do dopusta glede na naravo odsotnosti — Nacionalna ureditev, ki je v nasprotju z Direktivo 2003/88 — Vloga nacionalnega sodišča“
V zadevi C-282/10,
katere predmet je predlog za sprejetje predhodne odločbe na podlagi člena 267 PDEU, ki ga je vložilo Cour de cassation (Francija) z odločbo z dne 2. junija 2010, ki je prispela na Sodišče 7. junija 2010, v postopku
Maribel Dominguez
proti
Centre informatique du Centre Ouest Atlantique,
Préfet de la région Centre,
SODIŠČE (veliki senat),
v sestavi V. Skouris, predsednik, A. Tizzano, J. N. Cunha Rodrigues, K. Lenaerts in U. Lõhmus, predsedniki senatov, A. Rosas, E. Levits (poročevalec), A. Ó Caoimh, L. Bay Larsen, T. von Danwitz in A. Arabadžiev, sodniki,
generalna pravobranilka: V. Trstenjak,
sodna tajnica: R. Şereş, administratorka,
na podlagi pisnega postopka in obravnave z dne 17. maja 2011,
ob upoštevanju stališč, ki so jih predložili:
za M. Dominguez H. Masse-Dessen in V. Lokiec, odvetnika,
za Centre informatique du Centre Ouest Atlantique D. Célice, odvetnik,
za francosko vlado G. de Bergues, A. Czubinski in N. Rouam, zastopniki,
za dansko vlado S. Juul Jørgensen, zastopnik,
za nizozemsko vlado C. Wissels in M. Noort, zastopnici,
za Evropsko komisijo M. van Beek in M. Van Hoof, zastopnika,
po predstavitvi sklepnih predlogov generalne pravobranilke na obravnavi 8. septembra 2011
izreka naslednjo
Sodbo
Predlog za sprejetje predhodne odločbe se nanaša na razlago člena 7 Direktive 2003/88/ES Evropskega parlamenta in Sveta z dne 4. novembra 2003 o določenih vidikih organizacije delovnega časa (UL, posebna izdaja v slovenščini, poglavje 5, zvezek 4, str. 381).
Ta predlog je bil vložen v okviru spora med M. Dominguez in njenim delodajalcem, Centre informatique du Centre Ouest Atlantique (v nadaljevanju: CICOA), zaradi zahteve M. Dominguez za neizrabljen plačani letni dopust za obdobje med novembrom 2005 in januarjem 2007 zaradi odsotnosti z dela zaradi nesreče in, podredno, zaradi zahteve za plačilo nadomestila.
Pravni okvir
Ureditev Unije
Člen 1 Direktive 2003/88 določa:
Namen in področje uporabe
Ta direktiva določa minimalne varnostne in zdravstvene zahteve pri organizaciji delovnega časa.
Ta direktiva se nanaša na:
(a)
minimalni čas  letnega dopusta
“
Člen 7 te direktive določa:
Letni dopust
Države članice sprejmejo potrebne ukrepe, s katerimi vsakemu delavcu zagotovijo pravico do plačanega letnega dopusta najmanj štirih tednov, v skladu s pogoji za upravičenost in dodelitev letnega dopusta, ki jih določa nacionalna zakonodaja in/ali praksa.
Minimalnega letnega dopusta ni mogoče nadomestiti z denarnim nadomestilom, razen v primeru prenehanja delovnega razmerja.“
Člen 15 te direktive določa:
Ugodnejše določbe
Ta direktiva ne vpliva na pravico držav članic, da uporabljajo ali uvajajo zakone, podzakonske ali upravne akte, ki so ugodnejši za varovanje zdravja in varnosti delavcev, ali da olajšujejo ali dopuščajo izvajanje kolektivnih pogodb ali sporazumov, sklenjenih med socialnimi partnerji, ki so ugodnejši za varovanje zdravja in varnosti delavcev.“
Člen 17 Direktive 2003/88 določa, da lahko države članice odstopajo od nekaterih določb te direktive. V zvezi s členom 7 navedene direktive ni dopuščeno nobeno odstopanje.
Nacionalna ureditev
Člen L. 223-2, prvi odstavek, Code du travail (zakonik o delovnih razmerjih) določa:
Delavec, ki med referenčnim letom dokaže, da je bil pri istem delodajalcu zaposlen v obdobju, ki je enako najmanj enemu mesecu dejanskega dela, ima pravico do dveh delovnih dni in pol dopusta za vsak mesec dela, pri čemer skupno trajanje pripadajočega dopusta ne sme presegati trideset delovnih dni.“
Člen L. 223-4 Code du travail določa:
Za določitev trajanja dopusta se za en mesec dejanskega dela štejejo štirje delovni tedni ali štiriindvajset delovnih dni. Obdobja plačanega dopusta, nadomestni počitek,  obdobja počitka otročnic,  dnevi počitka, pridobljeni zaradi skrajšanja delovnega časa, in obdobja, omejena na neprekinjeno enoletno trajanje, v katerih je izvajanje pogodbe o zaposlitvi prekinjeno zaradi nesreče pri delu ali poklicne bolezni, se štejejo za obdobja dejanskega dela “
Člen XIV vzorčnih izvedbenih pravil v prilogi k nacionalni kolektivni pogodbi za osebje organov socialne varnosti v četrtem odstavku določa:
Pravica do letnega dopusta  ne nastane v letu, v katerem je prišlo do odsotnosti zaradi bolezni ali dolgotrajne bolezni, zaradi česar je bilo delo prekinjeno dvanajst ali več zaporednih mesecev  Pravica znova nastane ob ponovnem začetku opravljanja dela, pri čemer se trajanje dopusta določi sorazmerno s časom dejanskega dela, za katerega še ni bil odobren letni dopust.“
Spor o glavni stvari in vprašanja za predhodno odločanje
Za M. Dominguez, ki je od leta 1987 zaposlena pri CICOA, velja nacionalna kolektivna pogodba za osebje organov socialne varnosti. Zaradi poškodbe na poti od svojega prebivališča do službe, je bila odsotna z dela med 3. novembrom 2005 in 7. januarjem 2007.
M. Dominguez je zadevo predložila delovnemu sodišču, nato pa Cour d’appel de Limoges (višje sodišče v Limogesu) zaradi pridobitve 22,5 dni plačanega dopusta za to obdobje in, podredno, zaradi plačila nadomestila.
Ker sta navedeni sodišči zavrnili zahtevka delavke, je M. Dominguez vložila kasacijsko pritožbo. Trdi, da je poškodba na poti na delo nesreča pri delu, za katero velja enaka ureditev kot za nesrečo pri delu. Tako bi na podlagi člena L. 223-4 Code du travail za izračun plačanega dopusta moralo biti obdobje prekinitve izvajanja njene pogodbe o zaposlitvi po poškodbi na poti na delo izenačeno s časom dejanskega dela.
Ob upoštevanju sodne prakse Sodišča v zvezi s členom 7 Direktive 2003/88 je Cour de cassation podvomilo o skladnosti upoštevnih nacionalnih določb s tem členom.
Cour de cassation je v teh okoliščinah prekinilo odločanje in Sodišču v predhodno odločanje predložilo ta vprašanja:
Ali je treba člen 7(1) Direktive 2003/88 razlagati tako, da nasprotuje nacionalnim določbam ali praksi, v skladu s katerimi je pravica do plačanega letnega dopusta pogojena z najmanj desetimi dnevi (ali enim mesecem) dejanskega dela v referenčnem obdobju?
Če je odgovor pritrdilen, ali člen 7 Direktive 2003/88, ki ustvarja posebno obveznost za delodajalca s tem, da delavcu, ki je bil iz zdravstvenih razlogov odsoten eno leto ali več, daje pravico do plačanega dopusta, nacionalnemu sodišču, ki mu je predložen spor med posamezniki, nalaga, da ne uporabi nasprotujoče nacionalne določbe, s katero je v tem primeru nastanek pravice do plačanega letnega dopusta pogojen z najmanj desetimi dnevi dejanskega dela v referenčnem obdobju?
Ker člen 7 Direktive 2003/88 ne razlikuje med delavci glede na to, ali je njihova odsotnost z dela med referenčnim obdobjem posledica nesreče pri delu, poklicne bolezni, poškodbe na poti na delo oziroma z dela ali nepoklicne bolezni, ali imajo delavci na podlagi tega besedila pravico do enako dolgega plačanega dopusta ne glede na vzrok za njihovo odsotnost iz zdravstvenih razlogov ali pa je treba to besedilo razlagati tako, da ne nasprotuje temu, da je trajanje plačanega dopusta lahko različno glede na vzrok odsotnosti delavca, saj nacionalno pravo pod nekaterimi pogoji določa daljši plačani letni dopust od minimalnih štirih tednov, določenih z Direktivo [2003/88]?“
Prvo vprašanje
Predložitveno sodišče s prvim vprašanjem v bistvu sprašuje, ali je treba člen 7(1) Direktive 2003/88 razlagati tako, da nasprotuje nacionalnim določbam ali praksi, v skladu s katero je pravica do plačanega letnega dopusta pogojena z najmanj desetimi dnevi ali enim mesecem dejanskega dela v referenčnem obdobju.
V zvezi s tem je treba spomniti, da je v skladu z ustaljeno sodno prakso treba pravico do plačanega letnega dopusta vsakega delavca šteti za posebej pomembno načelo socialnega prava Unije, od katerega odstopanja niso mogoča in ki ga lahko pristojni nacionalni organi izvajajo samo v mejah, izrecno navedenih v Direktivi Sveta 93/104/ES z dne 23. novembra 1993 o določenih vidikih organizacije delovnega časa (UL, posebna izdaja v slovenščini, poglavje 5, zvezek 2, str. 197), ki je bila kodificirana z Direktivo 2003/88 (glej sodbe z dne 26. junija 2001 v zadevi BECTU, C-173/99, Recueil, str. I-4881, točka 43; z dne 20. januarja 2009 v združenih zadevah Schultz-Hoff in drugi, C-350/06 in C-520/06, ZOdl., str. I-179, točka 22, in z dne 22. novembra 2011 v zadevi KHS, C-214/10, ZOdl., str. I-11757, točka 23).
Tako je treba Direktivo 93/104 razlagati tako, da državam članicam onemogoča, da bi pravico do plačanega letnega dopusta, ki jo imajo vsi delavci, enostransko omejile s tem, da bi določile pogoj za pridobitev te pravice, zaradi katerega nekateri delavci te pravice ne bi imeli (zgoraj navedena sodba BECTU, točka 52).
Države članice lahko zagotovo v nacionalni zakonodaji opredelijo pogoje za uresničevanje in uveljavljanje pravice do plačanega letnega dopusta, vendar kljub temu ne morejo določiti nobenega pogoja za pridobitev te pravice (glej zgoraj navedeno sodbo Schultz-Hoff in drugi, točka 46).
Tako lahko podrobna pravila za uresničevanje in uveljavljanje, ki so potrebna za uveljavitev določb Direktive 93/104, ki je bila kodificirana z Direktivo 2003/88, vsebujejo nekatera odstopanja od pogojev za uresničevanje pravice do plačanega letnega dopusta, vendar ta direktiva državam članicam ne dopušča, da izključijo obstoj pravice, ki je izrecno podeljena vsem delavcem (zgoraj navedeni sodbi BECTU, točka 55, ter Schultz-Hoff in drugi, točka 47).
Poleg tega, ker Direktiva 2003/88 ne razlikuje med delavci, ki so odsotni z dela, ker so bili v referenčnem obdobju na bolniškem dopustu, in tistimi, ki so v tem obdobju dejansko delali (glej zgoraj navedeno sodbo Schultz-Hoff in drugi, točka 40), je mogoče sklepati, da v zvezi z delavci, ki so na pravilno predpisanem bolniškem dopustu, za pridobitev pravice do plačanega letnega dopusta, ki jo določa ta direktiva za vse delavce, država članica ne more določiti pogoja, da je delavec dejansko delal v referenčnem obdobju, ki ga določi navedena država (zgoraj navedena sodba Schultz-Hoff in drugi, točka 41).
Iz navedenega je razvidno, da je treba člen 7(1) Direktive 2003/88 razlagati tako, da nasprotuje nacionalnim določbam ali praksi, v skladu s katerimi je pravica do plačanega letnega dopusta pogojena z najmanj desetimi dnevi ali enim mesecem dejanskega dela v referenčnem obdobju.
Drugo vprašanje
Predložitveno sodišče z drugim vprašanjem v bistvu sprašuje, ali je treba člen 7 Direktive 2003/88 razlagati tako, da se v sporu med posamezniki nacionalna določba, ki v nasprotju z navedenim členom 7 določa, da je pravica do plačanega letnega dopusta pogojena z minimalnim dejanskim delom v referenčnem obdobju, ne sme uporabiti.
Najprej je treba poudariti, da se vprašanje, ali se nacionalna določba v delu, v katerem nasprotuje pravu Unije, ne uporablja, postavlja le, če ni mogoča nobena razlaga, ki je združljiva s to določbo.
V zvezi s tem so v skladu z ustaljeno sodno prakso nacionalna sodišča pri uporabi nacionalnega prava tega dolžna razlagati, kolikor je mogoče, ob upoštevanju besedila in namena zadevne direktive, da bi se dosegla v njej določeni rezultat in s tem skladnost s členom 288, tretji odstavek, PDEU. Ta obveznost skladne razlage nacionalnega prava je dejansko neločljivo povezana s sistemom PDEU, ker nacionalnim sodiščem omogoča, da v okviru svoje pristojnosti zagotovijo polni učinek prava Unije, kadar odločajo v sporih, ki so jim predloženi (glej zlasti sodbe z dne 5. oktobra 2004 v združenih zadevah Pfeiffer in drugi, od C-397/01 do C-403/01, ZOdl., str. I-8835, točka 114; z dne 23. aprila 2009 v združenih zadevah Angelidaki in drugi, od C-378/07 do C-380/07, ZOdl., str. I-3071, točki 197 in 198, in z dne 19. januarja 2010 v zadevi Kücükdeveci, C-555/07, ZOdl., str. I-365, točka 48).
To načelo skladne razlage nacionalnega prava ima zagotovo neke meje. Tako je obveznost nacionalnega sodišča, da se pri razlagi in uporabi upoštevnih pravil nacionalnega prava sklicuje na vsebino direktive, omejena s splošnimi pravnimi načeli in ne more biti podlaga za razlago nacionalnega prava contra legem (glej sodbo z dne 15. aprila 2008 v zadevi Impact, C-268/06, ZOdl., str. I-2483, točka 100, in zgoraj navedeno sodbo Angelidaki in drugi, točka 199).
V zadevi v postopku v glavni stvari predložitveno sodišče meni, da je soočeno s tako mejo. Meni, da člena L. 223-2, prvi odstavek, Code du travail, ki določa, da je pravica do plačanega letnega dopusta pogojena z najmanj enim mesecem dejanskega dela v referenčnem obdobju, ni mogoče razlagati v skladu s členom 7 Direktive 2003/88.
V zvezi s tem je treba spomniti, da načelo skladne razlage prav tako zahteva, da nacionalna sodišča ob upoštevanju celotnega nacionalnega prava in ob uporabi načinov razlage, ki jih nacionalno pravo priznava, naredijo vse, kar je v njihovi pristojnosti, da bi zagotovila polni učinek zadevne direktive in dosegla rešitev v skladu z njenim ciljem (glej sodbo z dne 4. julija 2006 v zadevi Adeneler in drugi, C-212/04, ZOdl., str. I-6057, točka 111, in zgoraj navedeno sodbo Angelidaki in drugi, točka 200).
V zadevi v postopku v glavni stvari pa je člen L. 223-4 Code du travail, ki nekatera obdobja odsotnosti z dela šteje za izjemo od zahteve po dejanskem delu v referenčnem obdobju, sestavni del notranjega prava, ki ga morajo nacionalna sodišča upoštevati.
Če bi namreč nacionalno sodišče člen L. 223-4 Code du travail razlagalo tako, da mora biti obdobje odsotnosti zaradi poškodbe na poti na delo izenačeno z obdobjem odsotnosti zaradi nesreče pri delu, da bi člen 7 Direktive 2003/88 imel polni učinek, to sodišče ne bi bilo soočeno z mejami razlage v skladu s členom L. 223-2 Code du travail, navedenimi v točki 26 te sodbe.
V zvezi s tem je treba pojasniti, da člen 7 Direktive 2003/88 ne razlikuje med delavci, ki so v referenčnem obdobju odsotni zaradi bolniškega dopusta, in tistimi, ki so v tem času dejansko delali (glej točko 20 te sodbe). Iz tega je mogoče sklepati, da za pridobitev pravice do plačanega letnega dopusta delavca, ki je v referenčnem obdobju odsoten z dela iz zdravstvenih razlogov, država članica ne more določiti obveznosti, da je delavec dejansko delal v tem obdobju. Tako v skladu s členom 7 Direktive 2003/88 noben delavec, ki je v navedenem referenčnem obdobju na bolniškem dopustu zaradi nesreče, do katere je prišlo na kraju dela ali drugje, ali zaradi bolezni kakršne koli narave ali izvora, ne bo prizadet v svoji pravici do plačanega letnega dopusta najmanj štirih tednov.
Iz navedenega je razvidno, da mora predložitveno sodišče ob upoštevanju celotnega nacionalnega prava, zlasti člena L. 223-4 Code du travail, in ob uporabi načinov razlage, ki jih nacionalno pravo priznava, da bi zagotovilo polni učinek Direktive 2003/88 in doseglo rešitev v skladu z njenim ciljem, preveriti, ali lahko to pravico razlaga tako, da je odsotnost z dela zaradi poškodbe na poti na delo izenačena z enim od primerov, ki so omenjeni v navedenem členu Code du travail.
Če taka razlaga ne bo mogoča, bo treba preizkusiti, ali ima člen 7(1) Direktive 2003/88 neposredni učinek in, po potrebi, ali se lahko M. Dominguez sklicuje nanj proti toženima strankama v postopku v glavni stvari, zlasti proti svojemu delodajalcu, CICOA, glede na njuno pravno obliko.
Glede tega je iz ustaljene sodne prakse Sodišča razvidno, da se lahko posamezniki v vseh primerih, ko se določbe direktive z vidika vsebine izkažejo za nepogojne in dovolj natančne, nanje sklicujejo pred nacionalnimi sodišči zoper državo, če ta v predpisanem roku direktive ni prenesla v nacionalno pravo ali če je ni prenesla pravilno (glej zlasti zgoraj navedeno sodbo Pfeiffer in drugi, točka 103 in navedena sodna praksa).
Člen 7 Direktive 2003/88 izpolnjuje ta merila, saj državam članicam z nedvoumnim besedilom nalaga natančno obveznost rezultata, ki ni odvisna od nikakršnega pogoja, kar zadeva uporabo pravila, ki ga navaja, in ki vsem delavcem daje pravico do plačanega letnega dopusta najmanj štirih tednov.
Čeprav člen 7 Direktive 2003/88 državam članicam prepušča nekaj proste presoje pri sprejemanju pogojev za pridobitev in dodelitev pravice do plačanega letnega dopusta, ki jo določa, to ne vpliva na natančnost in nepogojnost obveznosti, ki jo določa ta člen. V zvezi s tem je treba pripomniti, da člen 7 Direktive 2003/88 ni med določbami, od katerih člen 17 navedene direktive dopušča odstopanje. Ugotoviti je torej mogoče minimalno zaščito, ki jo morajo države članice v vsakem primeru izvajati na podlagi člena 7 (glej po analogiji zgoraj navedeno sodbo Pfeiffer in drugi, točka 105).
Ker člen 7(1) Direktive 2003/88 izpolnjuje pogoje za neposredno učinkovanje, je treba poleg tega ugotoviti, da je CICOA, ki je ena do toženih strank v postopku v glavni stvari in delodajalec M. Dominguez, organ, ki deluje na področju socialne varnosti.
Res je, da v skladu z ustaljeno sodno prakso direktiva sama za posameznika ne more ustvarjati obveznosti in se torej nanjo kot tako proti njemu ni mogoče sklicevati (glej zlasti sodbe z dne 14. julija 1994 v zadevi Faccini Dori, C-91/92, Recueil, str. I-3325, točka 20; z dne 7 marca 1996 v zadevi El Corte Inglés, C-192/94, Recueil, str. I-1281, točka 15; zgoraj navedeni sodbi Pfeiffer in drugi, točka 108, ter Kücükdeveci, točka 46).
Spomniti pa je treba, da če se stranke v sporu lahko sklicujejo na direktivo v postopkih proti državi, ne pa proti posamezniku, lahko to storijo ne glede na status, v katerem država deluje, torej kot delodajalec ali javni organ. V obeh primerih je treba namreč preprečiti, da bi imela država koristi od kršitve prava Unije (glej zlasti sodbe z dne 26. februarja 1986 v zadevi Marshall, 152/84, Recueil, str. 723, točka 49; z dne 12. julija 1990 v zadevi Foster in drugi, C-188/89, Recueil, str. I-3313, točka 17, in z dne 14. septembra 2000 v zadevi Collino in Chiappero, C-343/98, Recueil, str I-6659, točka 22).
Tako je med subjekti, zoper katere se je mogoče sklicevati na določbe direktive, ki lahko imajo neposredni učinek, organ, ki je, ne glede na pravno obliko, na podlagi akta javnega organa odgovoren, da pod nadzorom slednjega zagotovi storitev javnega pomena, in ki za to razpolaga s posebnimi pristojnostmi, ki presegajo pristojnosti, ki izhajajo iz običajnih pravil, ki se uporabljajo pri odnosih med posamezniki (glej zlasti zgoraj navedeni sodbi Foster in drugi, točka 20, in Collino in Chiappero, točka 23, ter sodbo z dne 19. aprila 2007 v zadevi Farrell, C-356/05, ZOdl., str. I-3067, točka 40).
Nacionalno sodišče je torej pristojno preveriti, ali se je proti CICOA mogoče sklicevati na člen 7(1) Direktive 2003/88.
Če bi bil odgovor pritrdilen, bi člen 7 Direktive 2003/88, ki izpolnjuje pogoje za neposredno učinkovanje, povzročil, da nacionalno sodišče ne bi smelo uporabiti nobene nasprotne nacionalne določbe.
Če bi bil odgovor nikalen, je treba spomniti, da celo jasne, natančne in nepogojne določbe direktive, ki posameznikom daje pravice ali jim nalaga obveznosti, kot take ni mogoče uporabiti v okviru spora, ki poteka izključno med posamezniki (glej zgoraj navedeno sodbo Pfeiffer in drugi, točka 109).
V takem položaju bi se lahko stranka, ki je oškodovana zaradi neskladnosti nacionalnega prava s pravom Unije, za povrnitev morebitne utrpljene škode kljub temu sklicevala na sodno prakso iz sodbe z dne 19. novembra 1991 v združenih zadevah Francovich in drugi (C-6/90 in C-9/90, Recueil, str. I-5357).
Zato je treba na drugo vprašanje odgovoriti,
da mora predložitveno sodišče ob upoštevanju celotnega nacionalnega prava, zlasti člena L. 223-4 Code du travail, in ob uporabi načinov razlage, ki jih nacionalno pravo priznava, da bi zagotovilo polni učinek člena 7 Direktive 2003/88 in doseglo rešitev v skladu z njenim ciljem, preveriti, ali lahko to pravico razlaga tako, da je odsotnost z dela zaradi poškodbe na poti na delo izenačena z enim od primerov, ki so omenjeni v navedenem členu Code du travail;
če taka razlaga ne bo mogoča, mora nacionalno sodišče preveriti, ali se je ob upoštevanju pravne oblike toženih strank v postopku v glavni stvari proti njima mogoče sklicevati na neposredni učinek člena 7(1) Direktive 2003/88;
če nacionalno sodišče ne more doseči cilja, ki je določen s členom 7 Direktive 2003/88, se lahko stranka, ki je oškodovana zaradi neskladnosti nacionalnega prava s pravom Unije, za povrnitev morebitne utrpljene škode kljub temu sklicuje na zgoraj navedeno sodbo Francovich in drugi.
Tretje vprašanje
Predložitveno sodišče s tretjim vprašanjem v bistvu sprašuje, ali je treba člen 7 Direktive 2003/88 razlagati tako, da nasprotuje nacionalni določbi, ki glede na vzrok odsotnosti delavca na bolniškem dopustu določa trajanje plačanega letnega dopusta najmanj štiri tedne, kar je zagotovljeno s to direktivo.
V zvezi s tem je treba spomniti, kot je bilo ugotovljeno v točki 30 te sodbe, da člen 7 Direktive 2003/88 ne razlikuje glede na vzrok odsotnosti delavca na pravilno predpisanem bolniškem dopustu, tako da ima vsak delavec, ki je na bolniškem dopustu zaradi nesreče, do katere je prišlo na kraju dela ali drugje, ali zaradi bolezni kakršne koli narave ali izvora, pravico do plačanega letnega dopusta najmanj štirih tednov.
Vendar, kot poudarjata generalna pravobranilka v točki 178 sklepnih predlogov in Evropska komisija v pisnih stališčih, ugotovitev iz prejšnje točke ne pomeni, da Direktiva 2003/88 nasprotuje nacionalnim določbam, ki določajo pravico do plačanega letnega dopusta, ki traja več kot štiri tedne in je dodeljen pod pogoji za pridobitev ali dodelitev navedene nacionalne pravice.
Iz besedila členov 1(1) in (2)(a), 7(1) in 15 Direktive 2003/88 je namreč izrecno razvidno, da je njen cilj zgolj določitev minimalnih varnostnih in zdravstvenih standardov pri organizaciji delovnega časa, pri čemer ne vpliva na pravico držav članic, da uporabljajo nacionalne določbe, ki so ugodnejše za varovanje delavcev.
Tako lahko države članice določijo, da je pravica do plačanega letnega dopusta, ki jo daje nacionalno pravo, odvisna od vzroka odsotnosti delavca iz zdravstvenih razlogov pod pogojem, da ta dopust traja najmanj štiri tedne, kot je določeno v členu 7 navedene direktive.
Glede na navedeno je treba člen 7(1) Direktive 2003/88 razlagati tako, da ne nasprotuje nacionalni določbi, ki glede na vzrok odsotnosti delavca na bolniškem dopustu določa trajanje plačanega letnega dopusta najmanj štirih tednov, ki je zagotovljeno s to direktivo.
Stroški
Ker je ta postopek za stranke v postopku v glavni stvari ena od stopenj v postopku pred predložitvenim sodiščem, to odloči o stroških. Stroški, priglašeni za predložitev stališč Sodišču, ki niso stroški omenjenih strank, se ne povrnejo.
Iz teh razlogov je Sodišče (veliki senat) razsodilo:
Člen 7(1) Direktive 2003/88/ES Evropskega parlamenta in Sveta z dne 4. novembra 2003 o določenih vidikih organizacije delovnega časa je treba razlagati tako, da nasprotuje določbam ali praksi, v skladu s katero je pravica do plačanega letnega dopusta pogojena z najmanj desetimi dnevi ali enim mesecem dejanskega dela v referenčnem obdobju.
Predložitveno sodišče mora ob upoštevanju celotnega nacionalnega prava, zlasti člena L. 223-4 Code du travail, in ob uporabi načinov razlage, ki jih nacionalno pravo priznava, da bi zagotovilo polni učinek člena 7 Direktive 2003/88 in doseglo rešitev v skladu z njenim ciljem, preveriti, ali lahko to pravico razlaga tako, da je odsotnost z dela zaradi poškodbe na poti na delo izenačena z enim od primerov, ki so omenjeni v navedenem členu Code du travail.
Če taka razlaga ne bo mogoča, mora nacionalno sodišče preveriti, ali se je ob upoštevanju pravne oblike toženih strank v postopku v glavni stvari proti njima mogoče sklicevati na neposredni učinek člena 7(1) Direktive 2003/88.
Če nacionalno sodišče ne more doseči cilja, ki je določen s členom 7 Direktive 2003/88, se lahko stranka, ki je oškodovana zaradi neskladnosti nacionalnega prava s pravom Unije, za povrnitev morebitne utrpljene škode kljub temu sklicuje na sodbo z dne 19. novembra 1991 v združenih zadevah Francovich in drugi (C-6/90 in C-9/90).
Člen 7(1) Direktive 2003/88 je treba razlagati tako, da ne nasprotuje nacionalni določbi, ki glede na vzrok odsotnosti delavca na bolniškem dopustu določa trajanje plačanega letnega dopusta najmanj štirih tednov, ki je zagotovljeno s to direktivo.
Podpisi
SODBA SODIŠČA (prvi senat)
z dne 2. februarja 2012 ( *1 )
Konvencija o Statutu Evropskih šol — Razlaga in uporaba členov 12, točka 4(a), in 25, točka 1 — Pravica napotenih učiteljev, da imajo dostop do enakega kariernega napredovanja in poviševanja plače kot njihovi nacionalni kolegi — Izključitev nekaterih učiteljev, ki jih Združeno kraljestvo napoti v Evropske šole, od dostopa do ugodnejših plačnih lestvic in do drugih dodatnih plačil, ki ga imajo nacionalni kolegi — Nezdružljivost s členoma 12, točka 4(a), in 25, točka 1“
V zadevi C-545/09,
zaradi tožbe na podlagi člena 26 Konvencije o Statutu Evropskih šol, vložene 22. decembra 2009,
Evropska komisija, ki jo zastopata J. Currall in B. Eggers, zastopnika, z naslovom za vročanje v Luxembourgu,
tožeča stranka,
proti
Združenemu kraljestvu Velika Britanija in Severna Irska, ki ga zastopata H. Walker, zastopnica, in J. Coppel, barrister,
tožena stranka,
SODIŠČE (prvi senat),
v sestavi A. Tizzano, predsednik senata, A. Borg Barthet, M. Ilešič (poročevalec), J.-J. Kasel, sodniki, in M. Berger, sodnica,
generalni pravobranilec: P. Mengozzi,
sodna tajnica: K. Sztranc-Sławiczek, administratorka,
na podlagi pisnega postopka in obravnave z dne 4. maja 2011,
po predstavitvi sklepnih predlogov generalnega pravobranilca na obravnavi 7. julija 2011
izreka naslednjo
Sodbo
Komisija s tožbo predlaga Sodišču, naj ugotovi, da je člen 12, točka 4(a), Konvencije o Statutu Evropskih šol z dne 21. junija 1994 (UL, posebna izdaja v slovenščini, poglavje 16, zvezek 1, str. 16, v nadaljevanju: Konvencija) treba razlagati in uporabljati tako, da se zagotovi, da imajo učitelji, ki jih napotijo države članice, med napotitvijo dostop do enakega kariernega napredovanja in do enakega poviševanja plače, kot ga imajo učitelji, zaposleni v tej državi članici, in da je izključitev nekaterih učiteljev, ki jih napoti Združeno kraljestvo Velika Britanija in Severna Irska, med njihovo napotitvijo od dostopa do ugodnejših plačnih lestvic (zlasti tistih, imenovanih „threshold pay,“„excellent teacher system“ in „advanced skills teacher“), od dodatnih plačil (kakršna so „teaching and learning responsibility payments“) in od napredovanja po obstoječi plačni lestvici, ki velja za učitelje, ki so zaposleni v javnih šolah v Angliji in Walesu, v nasprotju s členoma 12, točka 4(a), in 25, točka 1, Konvencije.
Pravni okvir
Konvencija o Statutu Evropskih šol in pravilnik za začasno dodeljeno osebje
Ustanovitev Evropskih šol je prvotno temeljila na dveh aktih, in sicer na Statutu Evropske šole, podpisanem v Luxembourgu 12. aprila 1957 (United Nations Treaty Series, zv. 443, str. 129), in na Protokolu o ustanavljanju Evropskih šol, sprejetem v zvezi s Statutom Evropske šole, podpisanim 13. aprila 1962 v Luxembourgu (United Nations Treaty Series, zv. 752, str. 267).
Ta akta sta bila nadomeščena s Konvencijo, ki je začela veljati 1. oktobra 2002 in je akt, ki se trenutno uporablja. Drugače od prvotnih aktov, katerih pogodbenice so bile le države članice, so Konvencijo sklenile tudi Evropske skupnosti, ki so bile za to pooblaščene s Sklepom Sveta 94/557/ES, Euratom z dne 17. junija 1994 o pooblastitvi Evropske skupnosti in Evropske skupnosti za atomsko energijo za podpis in sklenitev Konvencije o opredelitvi statuta Evropskih šol (UL, posebna izdaja v slovenščini, poglavje 16, zvezek 1, str. 14).
V tretji uvodni izjavi Konvencije je navedeno:
ob upoštevanju, da je sistem Evropskih šol sistem posebne vrste; glede na to, da predstavlja obliko sodelovanja med državami članicami ter med njimi in Evropskimi skupnostmi, in hkrati v celoti priznava odgovornost držav članic za vsebino poučevanja in organizacijo njihovega izobraževalnega sistema ter za njihovo kulturno in jezikovno raznolikost“.
Člen 3(2) Konvencije določa:
Pouk izvajajo učitelji, začasno premeščeni ali dodeljeni iz držav članic, v skladu s sklepi, ki jih svet guvernerjev sprejme po postopku iz člena 12(4).“
Člen 12, točka 4(a), Konvencije, ki spada pod naslov II –„Organi šol“, določa:
Svet guvernerjev v zvezi z upravnimi zadevami:
(a)
na predlog odbora inšpektorjev vsako leto z odpiranjem ali ukinjanjem delovnih mest določi potrebe po učnem osebju. Zagotavlja nepristransko porazdelitev delovnih mest med državami članicami. Z vladami ureja vprašanja, ki se nanašajo na dodelitev ali začasno premestitev v primarnem in sekundarnem izobraževanju ter svetovalnih delavcev šole. Delavci ohranijo pravice do napredovanja in upokojitve, ki jim jih zagotavljajo njihovi nacionalni predpisi“.
Člen 25 Konvencije določa:
Proračun šol se financira:
s prispevki držav članic prek trajnih plačil začasno premeščenega ali dodeljen[eg]a osebja in po potrebi s finančnim prispevkom, o katerem soglasno odloča svet guvernerjev;
s prispevkom Evropskih skupnosti, ki je namenjen kritju razlike med skupnimi odhodki šol in skupnimi drugimi prihodki;
s prispevki organizacij nečlanic Skupnosti, s katerimi je svet guvernerjev sklenil sporazum;
z lastnimi prihodki šole, zlasti s šolninami, ki jih staršem zaračuna svet guvernerjev;
z raznimi prihodki.
Postopek za zagotovitev razpoložljivosti prispevka Evropskih skupnosti je predmet posebnega sporazuma med svetom guvernerjev in Komisijo.“
Člen 26 Konvencije določa, da je „[z]a spore med pogodbenicami v zvezi z razlago in uporabo Konvencije, ki jih ne reši svet guvernerjev,  izključno pristojno Sodišče Evropskih skupnosti“.
Svet guvernerjev je na podlagi člena 12(1) Konvencije sprejel pravilnik za začasno dodeljeno osebje Evropskih šol (v nadaljevanju: pravilnik za začasno dodeljeno osebje), ki med drugim vsebuje določbe o plačilu in delovnih pogojih učiteljev Evropskih šol.
Člen 10(1) pravilnika za začasno dodeljeno osebje zahteva, da so napoteni učitelji usposobljeni in izpolnjujejo vse pogoje, potrebne za zasedbo enakovrednega delovnega mesta v matični državi. Poglavje III tega statuta, naslovljeno „Ovrednotenje delovne uspešnosti“, vsebuje člen 30, ki v prvem odstavku določa, da je „[s]posobnost, učinkovitost in postopanje na delovnem mestu  pri vsakem članu učnega in nadzornega osebja ter namestnikih direktorjev/ravnateljev podvrženo poročilu o ovrednotenju delovne uspešnosti, ki ga sestavita oba, direktor/ravnatelj in nacionalni inšpektor skladno z ureditvijo, opredeljeno v izvedbenih predpisih. V primeru nesoglasja obvelja poročilo nacionalnega inšpektorja“.
Napoteni učitelji v skladu s členom 49 pravilnika za začasno dodeljeno osebje prejemajo nacionalne prejemke, ki jih izplačujejo pristojni nacionalni organi, in razliko med plačo, določeno s tem pravilnikom, in menjalno vrednostjo nacionalnih prejemkov, zmanjšanih za obvezne prispevke za socialno varnost, ki jo izplača Evropska šola (v nadaljevanju: evropski dodatek).
Član osebja, ki dokončno preneha opravljati svojo funkcijo, ima v skladu s členom 72(1) pravilnika za začasno dodeljeno osebje pravico, da ob odhodu, če ta ni posledica disciplinskega ukrepa, prejme odpravnino, ki je sorazmerna dejansko dopolnjeni službeni dobi do največ devet let. Navedena odpravnina se v skladu s členom 72(2) izračuna na podlagi razlike med zadnjo evropsko osnovno plačo za mesec in pol, ponderirano po stopnji za matično državo, in zadnjo nacionalno osnovno plačo za mesec in pol za vsako leto službe.
Nasprotno pa pravilnik ne vsebuje ureditve upokojevanja napotenih učiteljev, ki med napotitvijo še naprej plačujejo prispevke v svoje nacionalne sheme.
Sistem, ki velja za učitelje, zaposlene v Angliji in Walesu
V Združenem kraljestvu je izobraževanje v pristojnosti decentraliziranih oblasti treh ločenih območij, in sicer Anglije in Walesa, ki skupaj sestavljata eno območje, Severne Irske ter Škotske. Delovni pogoji so na vsakem od navedenih območij drugačni.
V Angliji in Walesu, ki sta edino območje, na katero se nanaša obravnavani spor, je večina učiteljev zaposlenih v eni od „subvencioniranih šol“ („maintained schools“). Plače in delovni pogoji teh učiteljev se določajo z odlokom pristojnega ministra, in sicer z dokumentom o delovnih pogojih in plačah šolskih učiteljev („School Teachers Pay and Conditions Document“, v nadaljevanju: STPCD), ki ga je treba uporabiti za vsako pogodbo o zaposlitvi, ki jo sklene subvencionirana šola.
Nekateri učitelji niso zaposleni v subvencioniranih, ampak v drugih vrstah šol, na primer v samostojnih javnih in splošnih šolah, ki jih financirajo sponzorji („academies“), zasebnih šolah, Evropski šoli v Culhamu in šolah, ki jih upravljajo tuje vlade. Za te šole so pravila in delovni pogoji, ki jih določa STPCD, izbirni.
STPCD v različici iz leta 2009 določa plačne lestvice, ki vsebujejo glavne elemente, ki so navedeni v nadaljevanju.
Za učitelje je določena osnovna plačna lestvica, ki ima šest plačnih razredov. Glavno merilo za napredovanje po lestvici so izkušnje, ki se merijo v dopolnjenih letih službe. Napredovanje po navedeni lestvici je torej samodejno, razen v izjemnem primeru, če rezultati niso zadovoljivi.
Leta 2000 je bilo v Angliji in Walesu uvedeno splošno povišanje plač za 3 %. Hkrati je bilo uvedeno povišanje plače za 7 % na podlagi novega sistema, imenovanega „threshold pay“, pri čemer so morali učitelji, da bi bili lahko do njega upravičeni, izpolnjevati nekatere pogoje.
Angleški in valižanski učitelji lahko po tem sistemu, ko dosežejo zadnji plačni razred osnovne plačne lestvice, kandidirajo za prekoračitev praga in prehod na višjo plačno lestvico („post-threshold pay scale“). Učitelji, ki želijo kandidirati za to, morajo izpolnjevati nekatere poklicne standarde, predložiti dokazila o kvalifikacijah in zahtevati ocenitev svoje usposobljenosti, ki jo opravijo predstojniki šolskih ustanov. Poklicni standardi, ki jih morajo izpolnjevati, so navedeni v dokumentu z naslovom „Poklicni standardi za učitelje“ („Professional Standards for Teachers“). Ko se učitelj uvrsti na višjo lestvico („post-threshold teacher“), napredovanje po njej ni samodejno, ampak je odvisno od ugotovitev z letnih ocenjevalnih pogovorov.
STPCD poleg tega določa, da lahko subvencionirane šole ustvarijo delovna mesta za „odlične učitelje“ („excellent teachers) in „učitelje z naprednimi veščinami“ („advanced skills teachers“), za katere veljajo posebne plačne lestvice, ter delovna mesta, ki dajejo pravico do „nagrad za odgovornost za poučevanje in učenje“ („teaching and learning responsibility payments“). Učitelj ne more biti hkrati zaposlen na več takih delovnih mestih.
Učitelji, ki želijo pristopiti k „excellent teacher scheme“, morajo biti vsaj dve leti uvrščeni v zadnje tri plačne razrede „post-threshold pay scale“ in morajo dokazati, da imajo posebno poklicno usposobljenost, določeno v „Professional Standards for Teachers“. Ocenitev usposobljenosti, ki jo opravijo zunanji ocenjevalci, pa lahko zahtevajo samo v zvezi s prostim delovnim mestom za „excellent teachers“ v svoji šoli. „Excellent teachers“ so poleg običajnih izobraževalnih nalog poklicani k temu, da pomagajo drugim učiteljem izboljšati njihovo učinkovitost in kakovost njihovega poučevanja.
Kandidatom za izpolnjevanje pogojev za delovno mesto „advanced skills teachers“ ni treba doseči „post-threshold pay scale“, morajo pa izpolnjevati „post-threshold teacher standards“, in natančneje, standarde poklicne uspešnosti, ki veljajo posebej za „advanced skills teachers“ in so določeni v „Professional Standards for Teachers“. Ocenitev glede tega opravljajo zunanji ocenjevalci. Navedena delovna mesta so povezana z dodatnimi odgovornostmi, ki se izvajajo v korist učiteljev iz drugih šol.
Nazadnje, „teaching and learning responsibility payments“ so na voljo vsem učiteljem, ki opravljajo običajno učiteljsko službo, ne da bi morali doseči „post-threshold pay scale“. Navedene nagrade se izplačujejo učiteljem s „trajno dodatno odgovornostjo v organizacijski strukturi“ šole. Njihov namen je zlasti nagrajevanje pomoči učencem zunaj razreda ali spodbujevalne vloge pri pripravi predmetov ali programa.
Sistem, ki se uporablja za učitelje, ki jih Anglija in Wales dodelita ali napotita v Evropske šole
Delovna mesta Združenega kraljestva v Evropskih šolah so dostopna vsem učiteljem, ki so ustrezno usposobljeni, ne glede na to, ali so ob dodelitvi ali napotitvi zaposleni v subvencionirani šoli, privatni šoli, šoli, ki je zunaj nacionalnega ozemlja, ali sploh niso zaposleni v nobeni izobraževalni ustanovi.
Učitelji, ki jih Združeno kraljestvo napoti v Evropske šole, ne ohranijo pogodbenega razmerja s prejšnjim delodajalcem, ampak ob napotitvi sklenejo novo pogodbo o zaposlitvi z „Department for Children, Schools and Families“ (ministrstvo za otroke, izobraževanje in družino, v nadaljevanju: ministrstvo za izobraževanje ).
Ta pogodba o zaposlitvi glede angleških in valižanskih učiteljev določa, da se STPCD ne uporablja za učitelje Evropskih šol. Določa pa, da se nacionalne mesečne plače napotenih učiteljev določajo v skladu s plačnimi lestvicami iz STPCD in da imajo ti učitelji pravico do letnega povišanja plač, o katerem se pogaja na nacionalni ravni in ki se uporablja v skladu s STPCD. Navedeno je tudi, da se ne izplačuje noben drug dodatek k nacionalni plači in da napoteni učitelj med trajanjem dodelitve v Evropsko šolo ne more zahtevati dostopa do višje plačne lestvice, dodatne nagrade ali dodatnega statusa iz STPCD. Nazadnje, navedena pogodba o zaposlitvi določa, da daje služba v Evropski šoli pravico do pokojnine v skladu s pokojninsko shemo za angleške in valižanske učitelje in da prispevki v to shemo temeljijo samo na nacionalni plači.
Predhodna posvetovanja
Komisija je zaradi več pritožb zadevnih učiteljev in po poslanskih vprašanjih od leta 2000 zaporedne ministre za izobraževanje Združenega kraljestva večkrat opozorila, da odločitev o zavrnitvi dostopa britanskih učiteljev, napotenih v Evropske šole, do nove plačne lestvice ni združljiva s Konvencijo. Prva izmenjava pisem v letih 2000 in 2001 in druga leta 2007 nista omogočili rešitve nesoglasij. Zato je Komisija zahtevala, da se vprašanje obravnava na seji sveta guvernerjev od 20. do 22. oktobra 2008. Med predstavniki Komisije in ministrstva za izobraževanje je 20. novembra 2008 potekala videokonferenca, s katero pa nesoglasja niso bila razrešena. Komisija je 13. januarja 2009 svetu guvernerjev predložila zadnji predlog za rešitev položaja in napovedala, da bo prisiljena zadevo predložiti Sodišču, če ne bo nobenega rezultata.
Svet guvernerjev je vprašanje razlage členov 12, točka 4(a), in 25, točka 1, Konvencije obravnaval na seji 20. in 21. januarja 2009. Po tej seji je svet guvernerjev zaključil, da „ni mogel rešiti spora, in se seznanil z namero Komisije, da na podlagi člena 26 Konvencije v povezavi s členoma 10 in 39 Pogodbe pri Sodišču proti Združenemu kraljestvu vloži tožbo v zvezi z razlago in uporabo“.
Komisija je v teh okoliščinah vložila to tožbo.
Tožba
Komisija s tožbo Sodišču predlaga, naj na podlagi člena 26 Konvencije odloči o razlagi člena 12, točka 4(a), zadnji stavek, Konvencije in o vprašanju, ali Združeno kraljestvo, posebej glede učiteljev, ki jih Anglija in Wales napotita v Evropske šole, to določbo pravilno uporablja in tako izpolnjuje obveznosti, ki izhajajo iz te določbe in iz člena 25, točka (1), Konvencije.
Razlaga člena 12, točka 4(a), zadnji stavek, Konvencije
Trditve strank
Komisija meni, da je v zadnjem stavku člena 12, točka 4(a), Konvencije državam članicam naložena obveznost zagotoviti, da napoteni učitelji ohranijo pravico do napredovanja in upokojitve, ki sta jim zagotovljeni z njihovimi nacionalnimi predpisi. S Konvencijo naj bi bila napotenim učiteljem dana pravica glede tega.
To razlago naj bi potrjevalo jasno in nepogojno besedilo te določbe ter kontekst in namen te določbe, ki naj bi bil zagotoviti, da učitelji ne bodo kaznovani zaradi napotitve.
Komisija poleg tega trdi, da je treba izraz „napredovanje“ razlagati samostojno in da se ta izraz nanaša na različne nacionalne plačne sisteme, ki veljajo za učitelje v primeru napotitve. Poleg tega naj bi širok pomen tega izraza potrjevala analiza več jezikovnih različic.
Združeno kraljestvo pa meni, da se člen 12, točka 4(a), Konvencije nanaša izključno na svet guvernerjev in da torej ne določa nobene obveznosti za države članice.
To razlago naj bi potrjevala, prvič, besedilo te določbe, ki spada pod naslov II, „Organi šol“, in ki naj ne bi vseboval nobene določbe o obveznosti držav članic, in drugič, sklicevanje na člen 12 Konvencije v njenem členu 3(2).
Po mnenju Združenega kraljestva člen 12, točka 4(a), Konvencije od sveta guvernerjev zahteva, da pri izvajanju upravnih nalog spoštuje nacionalne predpise v zvezi z napredovanjem in upokojevanjem. Ne bi bilo namreč smiselno, če bi šteli, da Konvencija državam članicam nalaga obveznost spoštovanja lastne zakonodaje.
Poleg tega naj bi bilo to, da je v Konvenciji določena obveznost držav članic podeliti učiteljem, ki so napoteni ali dodeljeni v Evropske šole, pravice, ki jih po nacionalni zakonodaji nimajo, v nasprotju s členom 165(1) PDEU, s katerim se ohranja samostojnost držav članic glede organizacije svojih izobraževalnih sistemov.
Ta država članica poleg tega trdi, da izraz „napredovanje“, kakor ga na splošno razumejo v Združenem kraljestvu, označuje zgolj napredovanje učitelja na višji upravni položaj, ki pomeni več odgovornosti v strukturi šol, kot je delovno mesto ravnatelja ali namestnika ravnatelja („head teacher“ ali „deputy head teacher“). Združeno kraljestvo glede izraza „pravica do napredovanja, ki jo zagotavljajo“ nacionalni predpisi, v bistvu zagovarja stališče, da bi bilo treba ta izraz razlagati dobesedno in ozko. Tako naj napredovanje, ki ni avtomatično podeljeno na podlagi delovne dobe, ampak ga mora predlagati učitelj, in ki se mu podeli, samo če izpolnjuje določena merila, ne bi bila pravica, ki jo zagotavljajo nacionalni predpisi.
Presoja Sodišča
Spor med Komisijo in Združenim kraljestvom glede tega, kako je treba razlagati zadnji stavek člena 12, točka 4(a), Konvencije v bistvu zadeva dve vprašanji, in sicer, prvič, ali ta določba vsebuje obveznost za države članice, pogodbenice Konvencije, in drugič, kakšen pomen ima izraz „pravica do napredovanja, ki jo zagotavljajo“ nacionalni predpisi.
Glede prvega od teh vprašanj je najprej treba opozoriti, da člen 12, točka 4(a), Konvencije določa, da Svet guvernerjev v zvezi z upravnimi zadevami na predlog odbora inšpektorjev vsako leto z odpiranjem ali ukinjanjem delovnih mest določi potrebe po učnem osebju. Zagotavlja pravično porazdelitev delovnih mest med državami članicami. Z vladami ureja vprašanja, ki se nanašajo na dodelitev ali napotitev v primarnem in sekundarnem izobraževanju ter svetovalnih delavcev šole. Ti ohranijo pravici do napredovanja in upokojitve, ki jim jih zagotavljajo njihovi nacionalni predpisi.
Iz besedila navedene določbe je tako razvidno, da medtem ko so s prvimi tremi stavki dolžnosti dane svetu guvernerjev, ki jih mora ta, če je treba, izvajati v sodelovanju z vladami, pa je zadnji stavek nevtralen, saj določa pravico učiteljev, da ohranijo pravici do napredovanja in upokojitve, ki jim ju zagotavljajo njihovi nacionalni predpisi, ne da bi bilo natančneje določeno, kdo mora zagotoviti ohranitev teh pravic.
Vendar je očitno, da navedeni pravici ne bi mogli biti ohranjeni, če bi lahko države članice, pogodbenice Konvencije, nacionalne predpise in določbe, s katerimi je urejena dodelitev ali napotitev njihovih učiteljev v Evropsko šolo, prosto določale tako, da bi tem učiteljem v obdobju dodelitve ali napotitve onemogočile pridobitev teh pravic.
Glede tega je treba poudariti, da sta pravici do napredovanja in do upokojitve učiteljev, ki so dodeljeni ali napoteni v Evropske šole, v celoti urejeni z zadevnimi nacionalnimi predpisi in da zato svet guvernerjev nikakor ne more zagotoviti ohranitve teh pravic, kadar v navedenih predpisih taka ohranitev ni dovoljena. Čeprav mora poleg tega svet guvernerjev zagotovo spoštovati te predpise, vseeno velja, da uporaba teh predpisov za navedene učitelje ne zahteva nikakršnega ukrepanja sveta, poleg tega pa si je težko predstavljati, da bi ta svet glede na svoje pristojnosti, ki so omejene in strogo določene s Konvencijo, lahko vplival na pravici do napredovanja in upokojitve, ki jih tem učiteljem dajejo njihovi nacionalni predpisi.
V teh okoliščinah je treba ugotoviti, da bi razlaga, ki jo predlaga Združeno kraljestvo, po kateri se zadnji stavek člena 12, točka 4(a), Konvencije nanaša izključno na svet guvernerjev, tako da bi moral ta spoštovati nacionalne predpise glede napredovanja in upokojitve, odvzela tej določbi polni učinek.
Torej je to določbo v nasprotju s trditvami Združenega kraljestva treba razlagati tako, da tudi za države članice, pogodbenice Konvencije, določa obveznost zagotoviti, da učitelji v obdobju dodelitve ali napotitve v Evropske šole ohranijo pravici do napredovanja in upokojitve, ki jim jih zagotavljajo njihovi nacionalni predpisi.
Te ugotovitve ne izpodbije niti dejstvo, da je člen 12 Konvencije del naslova II, „Organi šol“, kjer so naštete dolžnosti sveta guvernerjev v zvezi z upravnimi zadevami, niti sklicevanje na navedeni člen 12 v členu 3(2) Konvencije.
Čeprav namreč ni sporno, da ta člen 12 določa predvsem dolžnosti sveta guvernerjev, je kljub temu treba navesti, da se ta člen v predzadnjem stavku točke 4(a) nanaša tudi na „vlade“ in da zadnji stavek te določbe, kot je bilo ugotovljeno v točki 42 te sodbe, ne izraža odgovornosti sveta guvernerjev, temveč ureja nepogojno pravico učiteljev, dodeljenih ali napotenih v Evropske šole.
Poleg tega je umestitev tega zadnjega stavka mogoče pojasniti s kronološkimi razlogi in z notranjo povezavo med predmetoma tega stavka in prejšnjega stavka. Tako sta bila v Statutu Evropske šole, navedenem v točki 2 te sodbe, v različici z 12. aprila 1957 ta stavka združena, člen 12(3) tega statuta pa je določal, da svet guvernerjev „z vladami ureja vprašanja, ki se nanašajo na dodelitev ali napotitev v primarnem in sekundarnem izobraževanju ter svetovalnih delavcev šole, tako da ti delavci ohranijo pravice do napredovanja in upokojitve, ki jim jih zagotavljajo njihovi nacionalni predpisi, in da so upravičeni do ugodnosti, ki jih imajo uradniki njihove kategorije v tujini“. Iz te prejšnje različice Statuta je jasno razvidno, da so morali svet guvernerjev in vlade skupaj paziti na to, da uredijo vprašanja, povezana z napotitvijo ali z dodelitvijo, tako da se zagotovi, da učitelji niso v slabšem položaju zaradi napotitve ali dodelitve v Evropsko šolo. Čeprav se s Konvencijo v različici, ki se uporablja zdaj, krepi varstvo učiteljev, tako da se jim podeljuje izrecna in nepogojno pravica, se z njo nikakor ne namerava vladam odvzeti njihova odgovornost v zvezi s tem.
Drugače kot predlaga Združeno kraljestvo, ta obveznost tudi ni brezpredmetna zaradi dejstva, da morajo države članice spoštovati svojo zakonodajo. Iz prejšnjih točk je namreč razvidno, da odgovornost držav članic, pogodbenic Konvencije, za uresničitev cilja iz zadnjega stavka člena 12, točka 4(a), ne vsebuje le obveznosti spoštovati nacionalne predpise glede pravic do napredovanja in upokojitve, ampak tudi obveznost zagotoviti, da bodo ti predpisi taki, da ne bodo izključevali učiteljev, dodeljenih ali napotenih v Evropske šole.
Poleg tega taka obveznost ni v nasprotju s členom 165 PDEU. Prvič, omejitev pristojnosti Evropske unije na področju izobraževanja, ki je določena v tem členu, ne zadeva Konvencije, saj ta ni sekundarni akt, ki so ga sprejeli organi Unije, ampak je instrument mednarodnega prava, ki so ga sklenile države članice in Evropske skupnosti. Drugič, ker je v tretji uvodni izjavi Konvencije navedeno tudi, da ta sodelovalni sistem posebne vrste med državami članicami in Evropskimi skupnostmi priznava odgovornost držav članic za organizacijo svojih izobraževalnih sistemov, je treba ugotoviti, da te odgovornosti obveznost držav članic, da v zvezi s pravicama do napredovanja in upokojitve ne smejo kaznovati učiteljev, dodeljenih ali napotenih v Evropske šole, nikakor ne spreminja.
Kar zadeva drugo vprašanje glede razlage, v zvezi s katerim si stranki nasprotujeta in ki se nanaša na pomen izraza „pravica do napredovanja, ki jo zagotavljajo“ nacionalni predpisi, iz zadnjega stavka člena 12, točka 4(a), Konvencije, je treba navesti, da se ta pomen in torej varstvo, ki je s to določbo dano učiteljem, dodeljenim ali napotenim v Evropske šole, ne moreta razlikovati glede na njihov kraj izvora, zato je navedeni izraz treba razlagati samostojno.
Taka razlaga mora zlasti omogočiti, da se dejansko doseže cilj te določbe, in mora torej zagotoviti, da učitelji zaradi dodelitve ali napotitve v Evropsko šolo ne pridejo v slabši položaj na področju napredovanja in upokojitve.
Kar natančneje zadeva izraz „napredovanje“, je treba ugotoviti, da zaradi navedenega cilja za ta izraz ni mogoče uporabiti ozke razlage, ki jo predlaga Združeno kraljestvo. Kot je namreč poudaril generalni pravobranilec v točkah 45 in 46 sklepnih predlogov, se ta izraz ne nanaša zgolj na dostop do delovnih mest višje kategorije v hierarhiji šole, ki pomenijo večjo odgovornost, kot so delovna mesta ravnateljev, ampak tudi na vsako karierno napredovanje. Torej pomeni tudi dostop do nazivov znotraj iste kariere, ki pomenijo višjo plačo brez priznanja drugačnega naziva ali dodatnih odgovornosti.
Poleg tega drugače, kot predlaga Združeno kraljestvo, iz izraza „pravica do napredovanja, ki jo zagotavljajo“ nacionalni predpisi, ni mogoče sklepati, da se načeloma nanaša le na položaje, v katerih nacionalni predpisi določajo samodejno napredovanje zaradi delovne dobe. Kot je navedel generalni pravobranilec v točkah od 53 do 55 sklepnih predlogov, je iz besedila in namena zadnjega stavka člena 12, točka 4(a), Konvencije razvidno, da se s to določbo nameravajo ohraniti vse pravice učiteljev, dodeljenih ali napotenih v Evropske šole, v zvezi s kariernim napredovanjem, ki so določene v ustreznih nacionalnih predpisih, ne glede na obliko teh pravic. Te pravice so torej glede na vsebino pravic, določenih v teh prepisih, lahko v obliki pravice do samodejnega napredovanja ali zgolj pravice do udeležbe v postopkih, ki omogočajo karierno napredovanje. Vendar te pravice ne morejo biti ožje od tistih, ki bi jih navedeni učitelji imeli, če bi ostali na delovnem mestu v šolski ustanovi države članice izvora.
Iz zgornjih navedb je razvidno, da je člen 12, točka 4(a), zadnji stavek, Konvencije treba razlagati tako, da morajo države članice, pogodbenice Konvencije, zagotoviti, da imajo učitelji, napoteni ali dodeljeni v Evropske šole, v obdobju napotitve ali dodelitve enako pravico do kariernega napredovanja in do upokojitve, kot jo imajo na podlagi predpisov njihove države članice izvora njihovi nacionalni kolegi.
Uporaba členov 12, točka 4(a), zadnji stavek, in 25, točka 1, Konvencije s strani Združenega kraljestva
Trditve strank
Komisija meni, da je dejstvo, da se s pogodbo o zaposlitvi, ki jo morajo angleški in valižanski učitelji obvezno skleniti z ministrstvom za izobraževanje , zato da bi bili napoteni v Evropske šole, zamrznejo plače teh učiteljev v obstoječem plačnem razredu za celo obdobje napotitve, s čimer jim je onemogočeno, da bi se potegovali za dostop do višje plačne lestvice ali da bi bili upravičeni do „teaching and learning responsibility payments“, določenih v STPCD, v nasprotju s členoma 12, točka 4(a), in 25, točka 1, Konvencije.
Prvič, morebitni kandidati naj bi bili oškodovani s tem, da se med napotitvijo ne morejo udeležiti ocenitve, ki bi jim omogočala dostop do „post-threshold pay scale“. Zato se, če se po napotitvi vrnejo v Združeno kraljestvo, lahko potegujejo le za delovno mesto, ki ustreza osnovni plačni lestvici, kar naj bi omejevalo nabor dosegljivih delovnih mest.
Drugič, to, da se ne morejo potegovati za nikakršen dodatek ali napredovanje med devetimi leti napotitve, naj bi znatno znižalo plačo, ki se upošteva pri izračunu pravic glede upokojitve in torej zneska bodoče pokojnine.
Komisija poleg tega meni, da navedena izključitev povzroča veliko finančno izgubo za proračun Unije, iz katerega se mora izplačevati večja razlika med nacionalno plačo, ki je nižja, in plačo, ki je usklajena na podlagi pravilnika za začasno dodeljeno osebje.
Komisija na podlagi približnega izračuna ocenjuje, da je bilo treba leta 2008 iz proračuna Unije pokriti dodaten strošek v znesku približno 720.000 EUR samo za 194 angleških in valižanskih napotenih učiteljev. Ta strošek naj bi bil posledica večje razlike, ki jo je treba izplačati na podlagi člena 49(2)(b) pravilnika za začasno dodeljeno osebje in torej na podlagi člena 25, točka 2, Konvencije. Na podlagi tega izračuna naj bi bilo mogoče razumno ugotoviti, da to, da angleški in valižanski učitelji ne morejo biti uvrščeni na „post-threshold pay scale“, samo Komisiji povzroči dodatni letni strošek za proračun Unije med 500.000 in 1000000 EUR.
Komisija poudarja, da ne trdi, da bi morali biti angleški in valižanski učitelji samodejno uvrščeni na višje plačne lestvice, določene za „post-threshold teacher“, „advanced teacher“ in „excellent teacher“ in samodejno napredovati med temi lestvicami ali biti upravičeni do „teaching and learning responsibility payments“. Svojo zahtevo omejuje na to, da bi ti učitelji bili upravičeni do poviševanja plače pod enakimi pogoji kot kateri koli drugi učitelj, zaposlen v Združenem kraljestvu, in da bi torej med drugim lahko sodelovali v postopkih ocenitve, določenih za dostop do teh lestvic.
Po mnenju Komisije je iz natančne analize različnih poklicnih standardov in nalog, ki veljajo za te lestvice in te dodatke, razvidno, da učitelji, napoteni v Evropske šole, pogosto izpolnjujejo naloge, ki bi jim načeloma lahko omogočile, da dostopijo do navedenih lestvic in pridobijo navedene dodatke.
Komisija meni, da se Združeno kraljestvo ne more sklicevati na domnevne tehnične težave, da bi utemeljilo nespoštovanje obveznosti, določenih v Konvenciji. Poleg tega izpodbija to, da te težave dejansko obstajajo in da se jih ne da rešiti s prizadevanjem, ki je sorazmerno z zadevnim interesom.
Prvič, v zvezi z organizacijo ocenitev napotenih učiteljev Komisija najprej ugotavlja, da ocenjevanje za dostop do „post-threshold pay scale“ opravljajo ravnatelji lokalnih šol in da na prvi pogled ni nobenega razloga, ki bi preprečeval, da se ta naloga zaupa direktorju Evropske šole. Poleg tega naj bi obstajale tudi druge možnosti. Tako bi Združeno kraljestvo lahko poslalo inšpektorje, ki bi nadzirali ocenitve, ki bi jih opravili direktorji Evropskih šol, ali celo zunanje ocenjevalce, ki bi sami opravili ocenitev, ali pa izbralo kombinacijo teh možnosti. Nazadnje naj nič ne bi preprečevalo ocenjevalcem nacionalne agencije, ki opravlja ocenitve nacionalnih kandidatov za mesta „advanced skills teachers“ in „excellent teachers“, da pridejo v Evropske šole, saj te ocenitve opravljajo tudi v šolah ministrstva za obrambo v Nemčiji in v drugih državah zunaj Združenega kraljestva.
Drugič, v zvezi z argumentom Združenega kraljestva, da je dostop do višjih plačnih lestvic odvisen od ustvarjanja delovnih mest, Komisija trdi, da to ne velja za dostop do „post-threshold pay scale“, katere uvedba naj bi v bistvu pomenila prikrito splošno povišanje plač. Kar pa zadeva dostop do drugih višjih plačnih lestvic, naj bi šlo za ustvaritev delovnega mesta v proračunskem smislu. Toda Združenemu kraljestvu naj nič ne bi preprečevalo, da ministrstvu za izobraževanje odobri primerno število delovnih mest „advanced skills teachers“ in „excellent teachers“ za napotene učitelje.
Združeno kraljestvo izpodbija argument, da je njegova politika glede napotenih učiteljev v nasprotju s členoma 12, točka 4(a), in 25 Konvencije.
Združeno kraljestvo meni, da tožba Komisije temelji na slabem razumevanju poklicnega statusa napotenih učiteljev in značilnosti dodatnih elementov plače, določenih v STPCD. Glede tega ta država članica zlasti poudarja, da angleški in valižanski napoteni učitelji prej niso bili nujno zaposleni v nacionalni subvencionirani šoli, zato je mogoče, da za njih pred napotitvijo STPCD ni veljal. STPCD naj torej ne bi pomenil „nacionalnega predpisa“ v smislu člena 12 Konvencije.
Poleg tega naj bi angleški in valižanski napoteni učitelji namerno zapustili svoje prejšnje delovno mesto, da bi sprejeli novo delovno mesto v Evropski šoli na podlagi nove pogodbe o zaposlitvi, sklenjene z ministrstvom za izobraževanje . V navedeni pogodbi naj bi bilo posebej pojasnjeno, da napoteni učitelj ne more zahtevati dostopa do višjih plačnih lestvic in pridobitve dodatnih plačil, določenih v STPCD. Navedeni učitelji naj bi tako prostovoljno izbrali delovno mesto, za katero STPCD ne velja.
Združeno kraljestvo še trdi, da dodatki k plači, določeni v STPCD, niso „zagotovljeni“ z nacionalnimi predpisi in ne pomenijo „pravice“ do napredovanja v smislu člena 12, točka 4(a), Konvencije. Ti dodatki naj namreč ne bi bili odobreni samodejno na podlagi delovne dobe, ampak jih je treba zahtevati, dodeljeni pa naj bi bili na podlagi nekaterih meril. Poleg tega naj bi bili „teaching and learning responsibility payments“ ter sistema „advanced skills teachers“ in „excellent teachers“ dostopni samo, če se šola odloči, da bo ustvarila delovna mesta za to. Dodatni elementi plače naj tudi ne bi pomenili „napredovanja“ v smislu navedenega člena, saj naj bi učitelji, ki se jim dodeli taka plača, ohranili položaj „učitelja“ in naj ne bi napredovali na višji položaj.
Združeno kraljestvo meni, da če bi napoteni učitelji morali imeti pravico do dodatkov k plači, ne da bi imeli dodatno odgovornost, povezano s temi dodatki, bi to povzročilo diskriminacijo nacionalnih učiteljev. Združeno kraljestvo zlasti izpodbija, da napoteni učitelji izpolnjujejo merila, ki omogočajo pridobitev dodatkov k plači. Tako naj položaj evropskih učiteljev in položaj učiteljev v šolah, ki jih subvencionira Združeno kraljestvo, dejansko ne bi bila enaka.
Tako diskriminacijo naj bi povzročilo tudi to, da naj nadzor poklicne usposobljenosti učiteljev Evropskih šol ne bi bil tako natančen in temeljit kot mehanizem nadzora, predviden na nacionalni ravni. Rešitev, ki jo predlaga Komisija, in sicer, da bi navedeni nadzor opravljali inšpektorji, ki bi jih Združeno kraljestvo poslalo v Evropske šole, naj ne bi zadoščala za zagotovitev enakosti takega nadzora.
Nazadnje, glede člena 25 Konvencije Združeno kraljestvo trdi, da tudi če bi se njegova razlaga člena 12, točka 4(a), zadnji stavek, Konvencije izkazala za napačno, to ne pomeni, da je prišlo do izgube v proračunu Unije. Res je, da je mogoče, da bi nekateri angleški in valižanski učitelji, napoteni ali dodeljeni v Evropske šole, lahko v prihodnosti pridobili pravico do dodatkov k plači, če bi vložili ustrezno zahtevo in če bi bilo tej ugodeno. Ker pa naj bi bila dodelitev te pravice odvisna od posamične ocenitve vsakega učitelja, naj je nobeden od navedenih učiteljev ne bi mogel zahtevati v tem trenutku. Zato naj bi Združeno kraljestvo do zdaj izpolnilo svojo obveznost plačati celotni znesek plače, do katere imajo pravico ti učitelji.
Presoja Sodišča
Komisija Združenemu kraljestvu v bistvu očita, da ni zagotovilo, da bi učitelji, ki jih Anglija in Wales dodelita ali napotita v Evropske šole, ohranili pravici do napredovanja in upokojitve, ki jim jih v skladu s členom 12, točka 4(a), zadnji stavek, Konvencije zagotavljajo njihovi nacionalni predpisi, in da zato v nasprotju s členom 25, točka 1, Konvencije ni ohranila plač, ki se izplačujejo navedenim učiteljem.
Za presojo utemeljenosti tega očitka je najprej treba ugotoviti, ali STPCD za te učitelje pomeni nacionalni predpis v smislu člena 12, točka 4(a), zadnji stavek, Konvencije.
V zvezi s tem je treba ugotoviti, da čeprav države članice, pogodbenice Konvencije, kot je navedeno v tretji uvodni izjavi Konvencije, ostajajo v celoti odgovorne za organizacijo svojega izobraževalnega sistema, se vseeno ne smejo sklicevati na posebnosti tega sistema, da bi se izognile obveznostim, ki izhajajo iz Konvencije, in da bi učiteljem, ki jih dodelijo ali napotijo v Evropske šole, odvzele varstvo, določeno v členu 12, točka 4(a), zadnji stavek, Konvencije.
Prav to pa bi bila posledica argumentacije Združenega kraljestva, po kateri STPCD za angleške in valižanske učitelje ni nacionalni predpis v smislu navedene določbe. V skladu s to argumentacijo namreč glede na posebnosti izobraževalnega sistema te države članice za te učitelje nacionalni predpis preprosto ne obstaja.
Poudariti je treba tudi, da je STPCD obvezen za vse subvencionirane šole v Angliji in Walesu in da je večina učiteljev, ki delajo na tem območju, dejansko zaposlena v taki šoli, prav tako pa v celoti ali delno uporablja STPCD celo velik del šol, ki niso subvencionirane. Komisija je glede tega navedla, ne da bi ji Združeno kraljestvo v zvezi s tem nasprotovalo, da nesubvencionirane šole, ki uporabljajo STPCD samo deloma, dejansko upoštevajo pogoje iz STPCD kot minimum, ki mu dodajajo dodatne ugodnosti, in da se v resnici STPCD uporablja za 90 % učiteljev, zaposlenih v tej državi članici.
Poleg tega tipska pogodba o zaposlitvi, ki jo učitelji, ki jih Anglija in Wales dodelita ali napotita v Evropske šole, podpišejo z ministrstvom za izobraževanje , za to dodelitev ali napotitev, določa, da so nacionalne plače, ki se mesečno izplačujejo učiteljem, določene v skladu s plačnimi lestvicami iz STPCD in da se izplačuje letno povišanje plač, o katerem se pogaja na ravni države in je določeno v STPCD. Tako ni sporno, da so tudi pogoji dela navedenih učiteljev deloma urejeni s STPCD in da navedena pogodba izključuje uporabo STPCD zgolj selektivno, zlasti glede dostopa do višje plačne lestvice ali pridobitev novega plačila.
Ugotoviti je treba, da torej STPCD za angleške in valižanske učitelje pomeni nacionalni predpis v smislu člena 12, točka 4(a), zadnji stavek, Konvencije.
Glede argumenta Združenega kraljestva, da od njega ni mogoče zahtevati, naj pravico do napredovanja, določeno v STPCD, podeli vsem učiteljem, ki jih dodeli ali napoti v Evropske šole, saj je bil samo del teh učiteljev pred dodelitvijo ali napotitvijo zaposlen v subvencionirani šoli v Angliji ali Walesu, je treba navesti, da Komisija v zadevni tožbi ne zahteva, naj se navedena pravica, določena v STPCD, uporablja za vse učitelje, ki jih ta država članica dodeli ali napoti, temveč samo za tiste, ki prihajajo iz Anglije in Walesa. Zato okoliščina, da se STPCD na primer ne uporablja za učitelje, zaposlene na Škotskem, na to tožbo ne vpliva.
Ker poleg tega STPCD ne uporabljajo samo subvencionirane šole v Angliji in Walesu, ampak v celoti ali delno tudi velik del nesubvencioniranih šol, je mogoče domnevati, da so za večino angleških ali valižanskih učiteljev, dodeljenih ali napotenih v Evropske šole, pred dodelitvijo ali napotitvijo veljali pogoji, določeni v STPCD. In tudi če bi se izkazalo, da za del teh učiteljev STPCD ni veljal, ker so bili prej zaposleni bodisi v nesubvencionirani šoli, ki se ni odločila za uporabo STPCD, bodisi niso bili zaposleni v nobeni drugi šoli, ta okoliščina nikakor ne more upravičiti tega, da Združeno kraljestvo na podlagi tipske pogodbe, ki jo morajo učitelji podpisati za dodelitev ali napotitev v Evropske šole, izključuje uporabo nekaterih ugodnosti, določenih v STPCD, za vse angleške in valižanske učitelje.
Te izključitve, drugače kot trdi Združeno kraljestvo, tudi ne upravičuje sámo dejstvo, da so ti učitelji podpisali to pogodbo prostovoljno in ob celovitem poznavanju zadeve. Čeprav je res, da navedeni učitelji niso nikakor zavezani, da zahtevajo dodelitev ali napotitev v Evropsko šolo, in da se lahko seznanijo s pogoji nove pogodbe o zaposlitvi, pa vseeno nimajo druge možnosti, kot da podpišejo navedeno pogodbo, katere pogoje za njih določi ministrstvo za izobraževanje . V teh okoliščinah ni mogoče utemeljeno trditi, ne da bi bil členu 12, točka 4(a), zadnji stavek, odvzet polni učinek, da so se učitelji namerno odpovedali navedenim ugodnostim, določenim v STPCD, in pravici, ki jim jo daje ta določba Konvencije.
Dalje, glede vprašanja, ali dostop do ugodnejših plačnih lestvic, kot so „post-threshold pay scale“ in tistih, ki se uporabljajo za „excellent teachers“ in za „advanced skills teachers“, ter dostop do drugih dodatkov, kot so „teaching and learning responsibility payments“, določenih v STPCD, pomeni pravico do napredovanja v smislu navedene določbe, je treba ponoviti, da je bilo v točkah 59 in 60 te sodbe že ugotovljeno, da so take pravice tudi tiste, ki pomenijo višjo plačo, ne da bi bila ta ugodnost vezana na podelitev drugačnega naziva učitelju, ter pravice, ki se ne podelijo samodejno na podlagi delovne dobe, ampak zahtevajo sodelovanje v postopkih in izpolnitev nekaterih meril.
Torej je treba zavrniti argumente Združenega kraljestva, ki se nanašajo na dejstvo, da učitelji, za katere se uporabljajo te lestvice in ta plačila, ohranijo položaj in so morali sodelovati v takih postopkih. Poleg tega Komisija ne trdi, da bi morali biti učitelji, ki jih Anglija in Wales dodelita ali napotita, samodejno uvrščeni na navedene lestvice in upravičeni do navedenih plačil, temveč da bi morali imeti dostop do enakih pogojev, kot so ti, ki se uporabljajo za angleške in valižanske učitelje, za katere velja STPCD.
Ker Združeno kraljestvo trdi, da dodeljeni ali napoteni učitelji načeloma ne morejo izpolniti poklicnih standardov, na podlagi katerih se omogoči dostop do teh plačnih lestvic, in dodatnih odgovornosti, povezanih z uporabo nekaterih teh lestvic in plačil, je treba navesti, da je Komisija predložila natančno analizo teh meril in odgovornosti, v kateri je prepričljivo razložila, da veliko navedenih učiteljev v Evropskih šolah izpolnjuje te standarde in ima enake odgovornosti.
Te analize in teh pojasnil ne morejo izpodbiti poudarjeni argumenti Združenega kraljestva, da v bistvu ni dejanske enakosti med položajem učiteljev v Evropskih šolah in položajem njihovih nacionalnih kolegov. Ta trditev je namreč v nasprotju s členom 10 pravilnika za začasno dodeljeno osebje, ki zahteva, da so dodeljeni ali napoteni učitelji usposobljeni in da izpolnjujejo vse pogoje, potrebne za enakovredno delovno mesto v matični državi. Poleg tega, če navedeni argumenti Združenega kraljestva temeljijo na mnenju, da ti učitelji po definiciji ne morejo izpolnjevati teh standardov in odgovornosti, ker Evropske šole ne delujejo enako kot subvencionirane šole v Angliji in Walesu, gre za nerazumevanje posebnega statusa in položaja sui generis Evropskih šol.
Drugače kot trdi Združeno kraljestvo, dostop učiteljev, ki jih Anglija in Wales dodelita ali napotita v Evropske šole, do navedenih plačnih lestvic in dodatnih plačil tudi ne bi povzročil diskriminacije njihovih nacionalnih kolegov, ker ne bi bilo mogoče zagotoviti nadzora poklicne usposobljenosti teh učiteljev, ki bi bil tako natančen in temeljit kakor nadzor na nacionalni ravni. Kot je namreč navedel generalni pravobranilec v točkah od 87 do 90 sklepnih predlogov, ta argument ni utemeljen, ker obstajajo rešitve za zagotovitev takega nadzora, ki so zagotovo izvedljive. Poleg tega Združeno kraljestvo ni podalo razlogov, iz katerih meni, da različne možnosti, ki jih je glede tega predlagala Komisija, ne omogočajo zadovoljivega izida, ampak se je omejilo na trditev, da ne bi zadostovalo, če bi v Evropske šole poslalo nacionalne inšpektorje.
Združeno kraljestvo tudi trdi, da številni učitelji subvencioniranih šol v Angliji in Walesu niso upravičeni do plačnih lestvic, predvidenih za „excellent teachers“ in za „advanced skills teachers“, ter do „teaching and learning responsibility payments“, saj v njihovih šolah ni bilo ustvarjeno nobeno ali le malo delovnih mest, ki dajejo pravico do teh lestvic in plačil. Vendar ta okoliščina ne upravičuje izključitve vseh angleških in valižanskih učiteljev, ki so dodeljeni ali napoteni v Evropske šole, od možnosti pridobitve dostopa do teh lestvic in plačil.
Združeno kraljestvo v odgovoru na zahtevo Komisije, naj Evropskim šolam dodeli število takih delovnih mest, sorazmerno s številom takih mest v Angliji in Walesu, tudi ni zanikalo, da je taka dodelitev dejansko mogoča, temveč je navedlo, da bi bilo število delovnih mest, dodeljenih Evropskim šolam, zelo majhno, celo enako nič, in da bi bilo v takih okoliščinah težko določiti Evropske šole, ki bi morale dejansko biti upravičene do teh delovnih mest. Vendar pa take praktične težave pri razdelitvi delovnih mest, ki dajejo pravico do navedenih lestvic in plačil, ne morejo upravičiti popolne odklonitve dodelitve takih delovnih mest Evropskim šolam. Poleg tega ni sporno, da bi Združenemu kraljestvo na podlagi člena 12, točka 4(a), predzadnji stavek, Konvencije pri reševanju teh težav lahko pomagal svet guvernerjev, zlasti pri določanju delovnih mest v Evropskih šolah, ki bi jih lahko opravljali „excellent teachers“ in „advanced skills teachers“.
Iz zgornjih navedb je razvidno, da dostop do ugodnejših plačnih lestvic, kot so „post-threshold pay scale“, in tiste, ki se uporabljajo za „excellent teachers“ in „advanced skills teachers“, ter dostop do drugih dodatkov, kot so „teaching and learning responsibility payments“, določenih v STPCD, pomeni pravico do napredovanja v smislu člena 12, točka 4(a), zadnji stavek, Konvencije, na podlagi katerega mora Združeno kraljestvo paziti na koristi učiteljev, ki jih Anglija in Wales dodelita ali napotita v Evropske šole. Ker poleg tega dostop do teh lestvic in dostop do teh plačil neposredno vplivata na znesek pokojnine, ki jo lahko zahtevajo ti učitelji, pomenita tudi pravico do upokojitve, ki jo zagotavljajo njihovi nacionalni predpisi, v smislu te določbe.
Nazadnje, glede vprašanja, ali Združeno kraljestvo izpolnjuje člen 25, točka 1, Konvencije, je treba ponoviti, da ta določba državam članicam nalaga, da prispevajo v proračun Evropskih šol prek trajnih plačil osebju, napotenemu ali dodeljenemu v te šole. V skladu s točko 2 tega člena v povezavi s členom 49 pravilnika za začasno dodeljeno osebje Unija prispeva v navedeni proračun s plačevanjem evropskega dodatka. Komisija je v zvezi s tem, ne da bi ji Združeno kraljestvo glede tega nasprotovalo, predložila številčne podatke, ki prepričljivo dokazujejo, da je zamrznitev plač angleških in valižanskih učiteljev, dodeljenih ali napotenih v Evropske šole, povzročila, da je morala Unija tem učiteljem plačevati višji evropski dodatek, kar je vodilo do povišanja letnega prispevka Unije v proračun navedenih šol.
Te ugotovitve med drugim ne izpodbije argument Združenega kraljestva, da je dostop do višjih plačnih lestvic in do dodatnih plačil odvisen od posamične ocenitve vsakega učitelja, ki glede angleških in valižanskih učiteljev, dodeljenih ali napotenih v Evropske šole, še ni bila opravljena. V tem argumentu namreč očitno ni upoštevano dejstvo, prvič, da do teh ocenitev še ni prišlo ravno zaradi sistematične izključitve teh učiteljev od navedenih lestvic in navedenih plačil, in drugič, da je mogoče razumno domnevati, da bi nekateri od teh učiteljev dejansko že imeli dostop do teh lestvic in plačil, če take izključitve ne bi bilo.
Torej, ker bi, če bi Združeno kraljestvo pravilno razlagalo in pravilno uporabljalo člen 12, točka 4(a), zadnji stavek, Konvencije, to povzročilo višji prispevek te države članice v proračun Evropskih šol, obstaja povezava, vsaj posredna, med kršitvijo člena 12, točka 4(a), Konvencije in obveznostjo držav članic na podlagi člena 25, točka 1, Konvencije, ki je Združeno kraljestvo poleg tega ne zanika. Zato je Združeno kraljestvo s tem, da je navedenim učiteljem onemogočilo, da bi se potegovali za eno od višjih plačnih lestvic ali da bi bili upravičeni do „teaching and learning responsibility payments“, kršilo tudi člen 25, točka 1, Konvencije.
Glede na zgornje navedbe je treba ugotoviti, da je Združeno kraljestvo s tem, da je angleške in valižanske učitelje, dodeljene ali napotene v Evropske šole, za obdobje njihove dodelitve ali napotitve izključilo od dostopa do ugodnejših plačnih lestvic, zlasti tistih, imenovanih „threshold pay,“„excellent teacher system“ in „advanced skills teacher“, ter od dostopa do drugih dodatkov, kakršni so „teaching and learning responsibility payments“, določenih v STPCD, napačno uporabilo člena 12, točka 4(a), in 25, točka 1, Konvencije.
Stroški
V skladu s členom 69(2) Poslovnika Sodišča se neuspeli stranki naloži plačilo stroškov, če so bili ti priglašeni. Ker je Komisija predlagala, naj se Združenemu kraljestvu naloži plačilo stroškov, in ker to s predlogi ni uspelo, se mu naloži plačilo stroškov.
Iz teh razlogov je Sodišče (prvi senat) razsodilo:
Člen 12, točka 4(a), zadnji stavek, Konvencije o Statutu Evropskih šol z dne 21. junija 1994 je treba razlagati tako, da morajo države članice, pogodbenice te konvencije, zagotoviti, da imajo učitelji, napoteni ali dodeljeni v Evropske šole, v obdobju napotitve ali dodelitve enako pravico do kariernega napredovanja in do upokojitve, kot jo imajo na podlagi predpisov njihove države članice izvora njihovi nacionalni kolegi.
Združeno kraljestvo Velika Britanija in Severna Irska je s tem, da je angleške in valižanske učitelje, dodeljene ali napotene v Evropske šole, za obdobje njihove dodelitve ali napotitve izključilo od dostopa do ugodnejših plačnih lestvic, zlasti tistih, imenovanih „threshold pay,“„excellent teacher system“ in „advanced skills teacher“, ter od dostopa do drugih dodatkov, kakršni so „teaching and learning responsibility payments“, določenih v „School Teachers Pay and Conditions Document“, napačno uporabilo člena 12, točka 4(a), in 25, točka 1, te konvencije.
Združenemu kraljestvu Velika Britanija in Severna Irska se naloži plačilo stroškov.
Podpisi
Člen 267 PDEU — Razglasitev ničnosti sodne odločbe — Vrnitev zadeve zadevnemu sodišču — Obveznost uskladitve z razveljavitveno odločbo — Predlog za sprejetje predhodne odločbe — Možnost — Okolje — Aarhuška konvencija — Direktiva 85/337/EGS — Direktiva 96/61/ES — Udeležba javnosti pri odločanju — Gradnja odlagališča odpadkov — Vloga za izdajo dovoljenja — Poslovna skrivnost — Nerazkritje dokumenta javnosti — Učinek na veljavnost odločbe o soglasju za odlagališče — Odprava pomanjkljivosti — Presoja vplivov projekta na okolje — Končno mnenje pred pristopom države članice v Unijo — Časovna veljavnost Direktive 85/337 — Pravno sredstvo — Začasni ukrepi — Odložitev izvršitve — Razveljavitev izpodbijane odločbe — Lastninska pravica — Poseganje“
V zadevi C-416/10,
katere predmet je predlog za sprejetje predhodne odločbe na podlagi člena 267 PDEU, ki ga je vložilo Najvyšší súd Slovenskej republiky (Slovaška) z odločbo z dne 17. avgusta 2010, ki je prispela na Sodišče 23. avgusta 2010, v postopku
Jozef Križan,
Katarína Aksamitová,
Gabriela Kokošková,
Jozef Kokoška,
Martina Strezenická,
Jozef Strezenický,
Peter Šidlo,
Lenka Šidlová,
Drahoslava Šidlová,
Milan Šimovič,
Elena Šimovičová,
Stanislav Aksamit,
Tomáš Pitoňák,
Petra Pitoňáková,
Mária Križanová,
Vladimír Mizerák,
Ľubomír Pevný,
Darina Brunovská,
Mária Fišerová,
Lenka Fišerová,
Peter Zvolenský,
Katarína Zvolenská,
Kamila Mizeráková,
Anna Konfráterová,
Milan Konfráter,
Michaela Konfráterová,
Tomáš Pavlovič,
Jozef Krivošík,
Ema Krivošíková,
Eva Pavlovičová,
Jaroslav Pavlovič,
Pavol Šipoš,
Martina Šipošová,
Jozefína Šipošová,
Zuzana Šipošová,
Ivan Čaputa,
Zuzana Čaputová,
Štefan Strapák,
Katarína Strapáková,
František Slezák,
Agnesa Slezáková,
Vincent Zimka,
Elena Zimková,
Marián Šipoš,
Mesto Pezinok
proti
Slovenská inšpekcia životného prostredia,
ob udeležbi
Ekologická skládka as,
SODIŠČE (veliki senat),
v sestavi V. Skouris, predsednik, K. Lenaerts, podpredsednik, A. Tizzano, M. Ilešič, L. Bay Larsen (poročevalec), J. Malenovský, predsedniki senatov, A. Borg Barthet, J.-C. Bonichot, sodnika, C. Toader, sodnica, J.-J. Kasel in M. Safjan, sodnika,
generalna pravobranilka: J. Kokott,
sodna tajnica: C. Strömholm, administratorka,
na podlagi pisnega postopka in obravnave z dne 17. januarja 2012,
ob upoštevanju stališč, ki so jih predložili:
za Jozefa Križana, Kataríno Aksamitovo, Gabrielo Kokoškovo, Jozefa Kokoško, Martino Strezenicko, Jozefa Strezenickega, Petra Šidlo, Lenko Šidlovo, Drahoslavo Šidlovo, Milana Šimoviča, Eleno Šimovičovo, Stanislava Aksamita, Tomáša Pitoňáka, Petro Pitoňákovo, Mário Križanovo, Vladimírja Mizeráka, Ľubomíra Pevnýja, Darino Brunovsko, Mário Fišerovo, Lenko Fišerovo, Petra Zvolenskega, Kataríno Zvolensko, Kamilo Mizerákovo, Anno Konfráterovo, Milana Konfrátra, Michaelo Konfráterovo, Tomáša Pavloviča, Jozefa Krivošíka, Emo Krivošíkovo, Evo Pavlovičovo, Jaroslava Pavloviča, Pavola Šipoša, Martino Šipošovo, Jozefíno Šipošovo, Zuzano Šipošovo, Ivana Čaputo, Zuzano Čaputovovo, Štefana Strapáka, Kataríno Strapákovo, Františka Slezáka, Agneso Slezákovo, Vincenta Zimko, Eleno Zimkovo, Mariána Šipoša T. Kamenec in Z. Čaputová, odvetnika,
za Mesto Pezinok J. Ondruš in K. Siváková, odvetnika,
za Slovenská inšpekcia životného prostredia L. Fogaš, odvetnik,
za Ekologická skládka as P. Kováč, odvetnik,
za slovaško vlado B. Ricziová, agentka,
za češko vlado M. Smolek in. D. Hadroušek, agenta,
za francosko vlado S. Menez, agent,
za avstrijsko vlado C. Pesendorfer, agentka,
za Evropsko komisijo P. Oliver in A. Tokár, agenta,
po predstavitvi sklepnih predlogov generalne pravobranilke na obravnavi 19. aprila 2012
izreka naslednjo
Sodbo
Predlog za sprejetje predhodne odločbe se nanaša na razlago Konvencije o dostopu do informacij, udeležbi javnosti pri odločanju in dostopu do pravnega varstva v okoljskih zadevah, ki je bila podpisana v Aarhusu 25. junija 1998 in je bila v imenu Evropske skupnosti odobrena s Sklepom Sveta 2005/370/ES z dne 17. februarja 2005 (UL L 124, str. 1, v nadaljevanju: Aarhuška konvencija), členov 191(1) in (2) PDEU ter 267 PDEU, Direktive Sveta 85/337/EGS z dne 27. junija 1985 o presoji vplivov nekaterih javnih in zasebnih projektov na okolje (UL L 175, str. 40), kakor je bila spremenjena z Direktivo Evropskega parlamenta in Sveta 2003/35/ES z dne 26. maja 2003 (UL L 156, str. 17, v nadaljevanju: Direktiva 85/337), ter Direktive Sveta 96/61/ES z dne 24. septembra 1996 o celovitem preprečevanju in nadzorovanju onesnaževanja (UL L 257, str. 26), kakor je bila spremenjena z Uredbo (ES) št. 166/2006 Evropskega parlamenta in Sveta z dne 18. januarja 2006 (UL L 33, str. 1, v nadaljevanju: Direktiva 96/61).
Ta predlog je bil vložen v okviru spora med J. Križanom in 43 drugimi tožečimi strankami, fizičnimi osebami, prebivalci Mesta Pezinok in Slovenská inšpekcia životného prostredia (slovaška inšpekcija za okolje, v nadaljevanju: inšpekcia) glede zakonitosti odločb upravnega organa, ki je odobril gradnjo in uporabo odlagališča odpadkov družbi Ekologická skládka as (v nadaljevanju: Ekologická skládka), intervenientki v postopku v glavni stvari.
Pravni okvir
Mednarodno pravo
Člen 6 Aarhuške konvencije, naslovljen „Udeležba javnosti pri odločanju o posebnih dejavnostih“, v odstavkih 1, 2, 4 in 6 določa:
Vsaka pogodbenica:
(a)
pri odločanju o dovoljenju za predlagane dejavnosti, naštete v Prilogi I, uporablja določbe tega člena;
Vključeno javnost je treba na začetku postopka okoljskega odločanja ustrezno, pravočasno in učinkovito obvestiti z javno objavo ali vsakogar posebej, če je to primerno, med drugim o:
(d)
predvidenem postopku, in takoj ko je informacija na razpolago, o:
(iv)
organu javne oblasti, pri katerem je mogoče dobiti ustrezno informacijo, in o tem, kje se ustrezne informacije hranijo, da jih javnost lahko pregleda;
Pogodbenica zagotovi udeležbo javnosti že na začetku odločanja, ko so še vse možnosti odprte in lahko javnost učinkovito sodeluje.“
Pogodbenica zahteva od pristojnih organov javne oblasti, da vključeni javnosti na podlagi zahtevka, če tako določi notranje pravo, omogočijo dostop do vseh informacij, pomembnih za odločanje po tem členu, brezplačno in takoj, ko so na razpolago, da jih lahko preveri, kar pa ne vpliva na pravico pogodbenic, da zavrnejo razkritje določenih informacij [zlasti v skladu s četrtim odstavkom] člena 4.
“
Člen 9 te konvencije, naslovljen „Dostop do sodnega varstva“, v odstavkih 2 in 4 določa:
Pogodbenica v okviru svoje notranje zakonodaje zagotovi, da imajo člani vključene javnosti,
dostop do revizijskega postopka pred sodiščem in/ali drugim neodvisnim in nepristranskim telesom, določenim z zakonom, da izpodbijajo stvarno in postopkovno zakonitost katere koli odločitve, dejanja ali opustitve na podlagi določb člena 6, in kadar je to predvideno po notranjem pravu in brez vpliva na tretji odstavek tega člena, tudi drugih ustreznih določb te konvencije.
Poleg tega in brez vpliva na prvi odstavek tega člena morajo postopki iz prvega, drugega in tretjega odstavka tega člena zagotavljati ustrezna in učinkovita pravna sredstva, vključno s sodno prepovedjo, če je ta primerna, in biti morajo pošteni, pravični, pravočasni in ne pretirano dragi. “
Odstavek 5 Priloge I k Aarhuški konvenciji glede dejavnosti iz člena 6(1)(a) določa:
Ravnanje z odpadki:
odlagališča, ki sprejmejo več kot 10 ton odpadkov na dan, ali s skupno zmogljivostjo nad 25.000 ton, razen odlagališč za inertne odpadke.“
Pravo Unije
Direktiva 85/337
Člen 1(2) Direktive 85/337 opredeljuje izraz „soglasje za izvedbo“ kot „odločitev pristojnega organa ali organov, ki dovoljuje nosilcu projekta izvedbo projekta“.
Člen 2 te direktive določa:
Države članice sprejmejo vse potrebne ukrepe za zagotovitev, da so pred izdajo soglasja projekti, ki bodo verjetno pomembno vplivali na okolje, med drugim zaradi svoje narave, velikosti ali lokacije, predmet zahteve za izdajo soglasja za izvedbo in presojo njihovih vplivov. Navedeni projekti so opredeljeni v členu 4.
Presojo vplivov na okolje se lahko vključi v obstoječe postopke za izdajo soglasja za izvedbo projektov v državah članicah, oziroma, če to ne gre, v druge postopke ali v postopke, ki jih je treba uvesti za usklajenost s cilji te direktive.
“
Direktiva 96/61
V uvodni izjavi 23 Direktive 96/61 je navedeno:
ker mora imeti javnost zaradi obveščenosti o delovanju obratov in njihovem možnem vplivu na okolje ter zaradi zagotavljanja preglednosti postopkov izdajanja dovoljenj v vsej Skupnosti pred vsako odločitvijo dostop do informacij o vlogah za dovoljenja za nove obrate “
Člen 1 navedene direktive, naslovljen „Cilji in področje uporabe“, določa:
Namen te direktive je doseči celovito preprečevanje in nadzorovanje onesnaževanja okolja, ki je posledica dejavnosti, navedenih v Prilogi I. Ta direktiva določa ukrepe za preprečevanje ali, če to ni izvedljivo, za zmanjševanje emisij v zrak, vodo in tla pri navedenih dejavnostih, vključno z ukrepi glede odpadkov, da bi dosegli visoko stopnjo varstva okolja kot celote, brez poseganja v Direktivo [85/337] in druge ustrezne določbe Skupnosti.“
Člen 15 te direktive, naslovljen „Dostop do informacij in sodelovanje javnosti v postopku izdaje dovoljenja“, določa:
Države članice zagotovijo, da dobi prizadeta javnost zgodnje in učinkovite možnosti sodelovanja v naslednjih postopkih:
izdaje dovoljenja za nove naprave;
Postopek, določen v Prilogi V, se uporablja za namene takega sodelovanja.
[Poleg drugih se odstavek 1 uporablja] ob upoštevanju omejitev iz člena 3(2) in (3) Direktive [Sveta] 90/313/EGS [z dne 7. junija 1990 o prostem dostopu do informacij o okolju (UL L 158, str. 56)].
“
Člen 15a Direktive 96/61, naslovljen „Dostop do sodišč“, določa:
Države članice v skladu z ustrezno nacionalno zakonodajo zagotovijo članom zadevne javnosti:
dostop do revizijskega postopka pred sodiščem ali pa pred drugim neodvisnim in nepristranskim organom, ki ga je vzpostavil zakon, da izpodbijajo materialno in postopkovno zakonitost odločitev, dejanj ali opustitev ob upoštevanju določb te direktive o sodelovanju javnosti.
Vsak tak postopek mora biti pošten, nepristranski, pravočasen in ne nedopustno drag.
“
Priloga I k Direktivi 96/61, naslovljena „Vrste industrijskih dejavnosti po členu 1“, se v točki 5.4 nanaša na „odlagališča odpadkov, ki sprejmejo več kot 10 ton na dan, ali s skupno zmogljivostjo nad 25.000 ton, razen odlagališč za inertne odpadke“.
Priloga V k tej direktivi, naslovljena „Sodelovanje javnosti v postopku odločanja“, med drugim določa:
Javnost se obvesti (prek javnih objav ali drugih primernih načinov, na primer razpoložljivih elektronskih medijev) o naslednjih zadevah varstva okolja že na začetni stopnji postopka sprejemanja odločitve in najpozneje takrat, ko jih je mogoče razumno posredovati:
(c)
podrobni podatki o pristojnih organih, odgovornih za odločanje, tistih, od katerih je mogoče pridobiti ustrezne podatke, in tistih, ki jim je mogoče predložiti pripombe ali vprašanja, in podrobnosti o časovnih rokih za posredovanje pripomb ali vprašanj;
(f)
navedba rokov in krajev, kje in na kakšen način je ustrezen podatek dostopen;
“
Direktiva 2003/4/ES
V uvodni izjavi 16 Direktive 2003/4/ES Evropskega parlamenta in Sveta z dne 28. januarja 2003 o dostopu javnosti do informacij o okolju in o razveljavitvi Direktive Sveta 90/313/EGS (UL L 41, str. 26) je navedeno:
Pravica do obveščenosti pomeni, da bi moralo biti razkritje informacij splošno pravilo in da bi moralo biti organom oblasti dovoljeno zavrniti zahtevo za informacije o okolju v posebnih in jasno opredeljenih primerih. Razlogi za zavrnitev bi se morali razlagati restriktivno, pri čemer bi bilo treba tehtati med javnim interesom, ki mu služi razkritje, in interesom, ki mu služi zavrnitev. Prosilcu bi bilo treba sporočiti razloge za zavrnitev v roku, določenem v tej direktivi“.
Člen 4(2) in (4) te direktive med drugim določa:
Države članice lahko predvidijo, da se zahteva za informacije o okolju zavrne, če bi razkritje informacij negativno vplivalo na:
(d)
zaupnosti poslovnih ali industrijskih informacij, kadar tako zaupnost predvideva nacionalna zakonodaja ali zakonodaja Skupnosti zaradi varovanja upravičenih gospodarskih interesov, vključno z javnim interesom pri ohranjanju zaupnosti statističnih podatkov in davčne tajnosti;
Razlogi za zavrnitev [med drugim iz odstavka 2] se razlagajo restriktivno ob upoštevanju javnega interesa, ki mu služi razkritje. V vsakem posameznem primeru se tehta med javnim interesom, ki mu služi razkritje, in interesom, ki mu služi zavrnitev.
Informacije o okolju, ki jih hranijo ali se hranijo za organe oblasti, ki jih je zahteval prosilec, se dajo na razpolago delno, če je možno izločiti informacije, ki sodijo v področje uporabe odstavkov 1(d) in (e) ali 2, od preostalih zahtevanih informacij.“
Direktiva 2003/35/ES
V uvodni izjavi 5 Direktive 2003/35 je navedeno, da mora biti zakonodaja Unije ustrezno usklajena z Aarhuško konvencijo, da bi jo ta ratificirala.
Slovaško pravo
Pravila postopka
Člen 135(1) zakonika o civilnem pravdnem postopku določa:
Sodišče enako zavezujejo odločbe Ústavný súd Slovenskej republiky ali odločbe Evropskega sodišča za človekove pravice, ki se nanašajo na temeljne pravice in svoboščine“.
Člen 56(6) zakona št. 38/1993 Rec. o organizaciji, poslovniku in statutu sodnikov Ústavný súd Slovenskej republiky v različici, ki je veljala v času dejanskega stanja spora o glavni stvari, določa:
Če Ústavný súd Slovenskej republiky razveljavi odločbo, ukrep ali drug veljaven akt in zadevo vrne v ponovno odločanje, mora tisti, ki je sprejel odločbo, ukrep ali akt ponovno preučiti zadevo in znova odločiti o njej. V tem postopku je vezan na právny názor [pravno stališče] Ústavný súd Slovenskej republiky.“
Določbe o presoji vplivov na okolje, o lokacijskih predpisih in o integralnih dovoljenjih
Zakon št. 24/2006 Rec.
Člen 1(1) zakona št. 24/2006 Rec. o presoji vplivov na okolje in spremembi ter dopolnitvi nekaterih zakonov v različici, ki je veljala v času dejanskega stanja v sporu o glavni stvari, določa:
Ta zakon ureja:
postopek presoje strokovnjakov in javnosti o domnevnih vplivih na okolje;
projektne dejavnosti pred sprejetjem odločbe o njihovi lokaciji ali pred izdajo dovoljenja na podlagi ustreznih predpisov.
“
Člen 37 tega zakona določa:
Končno mnenje glede dejavnosti je veljavno tri leta od dneva njegove izdaje. Končno mnenje ostane veljavno, če se v tem času začne lokacijski postopek ali postopek izdaje dovoljenja za dejavnost na podlagi posebnih predpisov.
Veljavnost končnega mnenja glede dejavnosti se lahko večkrat podaljša za dve leti, če prosilec predloži pisno dokazilo, da ni prišlo do bistvenih sprememb načrtovane dejavnosti in stanja na zadevnem zemljišču ter novih okoliščin v zvezi z bistvenim predmetom poročila o presoji objekta in da prav tako niso bile razvite nove tehnike za izvedbo predlaganega projekta. Odločitev o podaljšanju veljavnosti končnega mnenja sprejme pristojni organ.“
Člen 65(5) zadevnega zakona določa:
Če je bilo končno mnenje izdano pred 1. februarjem 2006 in se postopek izdajanja dovoljenj za dejavnosti, ki so podvržene presoji, na podlagi posebnih predpisov še ni začel, je treba prositi za podaljšanje njegove veljavnosti pri ministrstvu za okolje v skladu s členom 37(7).“
Zakon št. 50/1976 Rec.
Člen 32 zakona št. 50/1976 Rec. s področja urejanja prostora in gradbene ureditve v različici, ki je veljala v času dejanskega stanja spora o glavni stvari, določa:
Lokacija objekta, sprememba rabe zemljišča in varstvo višjih interesov na kraju samem so mogoči le na podlagi lokacijske odločbe v obliki
odločbe o lokaciji objekta;
“
Zakon št. 245/2003 Rec.
Člen 8(3) in (4) zakona št. 245/2003 Rec. o celovitem preprečevanju in nadzorovanju onesnaževanja in o spremembi in dopolnitvi nekaterih zakonov, kakor je bil spremenjen z zakonom št. 532/2005 (v nadaljevanju: zakon št. 245/2003), določa:
Če gre za integralno uporabno dovoljenje, za katero je hkrati zahtevano dovoljenje za novogradnjo ali spremembo obstoječega objekta, je del postopka tudi lokacijski postopek, postopek za spremembo pred dokončanjem gradnje in postopek odobritve opremljevalnih del.
Lokacijski postopek, presoja vplivov obrata na okolje in določitev pogojev v zvezi s preprečevanjem hudih industrijskih nesreč niso del integralnega dovoljenja.“
Člen 11(2) tega zakona določa:
Zahtevi [za izdajo integralnega dovoljenja] je treba priložiti:
končno mnenje iz postopka presoje vplivov na okolje, če uporaba to zahteva,
lokacijsko odločbo, če gre za nov obrat ali za razširitev obstoječega obrata “
Člen 12 navedenega zakona z naslovom „Začetek postopka“ določa:
Po ugotovitvi, da je vloga popolna, ter določitvi strank postopka in pristojnih organov uprava
objavi vlogo na svoji spletni strani, razen prilog, ki niso dostopne v elektronski obliki, in za vsaj 15 dni objavi na svoji oglasni deski bistvene podatke o vloženi vlogi, uporabniku in uporabi,
“
Spor o glavni stvari in vprašanja za predhodno odločanje
Upravni postopek
Mesto Pezinok je 26. junija 1997 sprejelo splošno uredbo št. 2/1997 o prostorskem načrtu, ki je med drugim določala gradnjo odlagališča odpadkov v opekarniški jami, imenovani „Nová jama“.
Ministrstvo za okolje je na podlagi poročila o oceni projekta gradnje odlagališča odpadkov, ki ga je družba Pezinské tehelne as predstavila 16. decembra 1998, opravilo presojo vplivov na okolje v letu 1999. Končno mnenje je izdalo 26. julija 1999.
Družba Ekologická skládka je 7. avgusta 2002 pri pristojni službi Mesta Pezinok vložila zahtevek za odobritev urbanistične odločbe glede gradnje odlagališča odpadkov na kraju Nová jama.
Ministrstvo za okolje je 27. marca 2006 na predlog družbe Pezinské tehelne as podaljšalo veljavnost svojega končnega mnenja z dne 26. julija 1999, in sicer do 1. februarja 2008.
Z odločbo z dne 30. novembra 2006 v različici, ki izhaja iz odločbe Krajský stavebný úrad v Bratislave (krajevni urbanistični urad v Bratislavi) z dne 7. maja 2007, je Mesto Pezinok na predlog družbe Ekologická skládka odobrilo gradnjo odlagališča odpadkov na mestu Nová jama.
Na podlagi vloge družbe Ekologická skládka za izdajo integralnega dovoljenja, vložene 25. septembra 2007, je Slovenská inšpekcia životného prostredia, Inšpektorát životného prostredia Bratislava (slovaška inšpekcija za okolje, inšpektorat za okolje Bratislava, v nadaljevanju: inšpektorát) začela integralni postopek na podlagi zakona št. 245/2003, akta o prenosu Direktive 96/61. Skupaj z javnimi službami za varstvo okolja je 17. oktobra 2007 objavila predlog in določila rok 30 dni za predložitev pripomb javnosti in zadevnih državnih služb.
Tožeče stranke v postopku v glavni stvari so se sklicevale na nepopolnost vloge za izdajo integralnega dovoljenja, ki jo je vložila družba Ekologická skládka, ker to dovoljenje ni vsebovalo priloge, ki je določena v členu 11(2)(g) zakona št. 245/2003, in sicer lokacijske odločbe o gradnji odlagališča, zato je inšpektorát prekinil integralni postopek in 26. novembra 2007 zaprosil za posredovanje te odločbe.
Družba Ekologická skládka je 27. decembra 2007 predložila navedeno odločbo in navedla, da zanjo predstavlja poslovno skrivnost. Na podlagi te navedbe inšpektorát zadevnega dokumenta ni dal na voljo tožečim strankam v postopku v glavni stvari.
Inšpektorát je 22. januarja 2008 družbi Ekologická skládka izdal integralno dovoljenje za gradnjo obrata „Pezinok – odlagališče odpadkov“ in njeno uporabo.
Tožeče stranke v postopku v glavni stvari so proti tej odločbi vložile pritožbo na inšpekcio, organ za varstvo okolja na drugi stopnji. Ta je odločila, da se lokacijska odločba o gradnji odlagališča za čas od 14. marca do 14. aprila 2008 objavi na uradni oglasni deski.
Tožeče stranke v postopku v glavni stvari so v upravnem postopku na drugi stopnji navedle med drugim, da je bilo pravo napačno uporabljeno, ker je bil postopek začet brez predložitve lokacijske odločbe o gradnji odlagališča, potem ko je bila ta odločba predložena, pa ni bila objavljena, ker naj bi predstavljala poslovno skrivnost.
Inšpekcia je z odločbo z dne 18. avgusta 2008 zavrnila pritožbo kot neutemeljeno.
Sodni postopek
Tožeče stranke v postopku v glavni stvari so proti odločbi inšpekcie z dne 18. avgusta 2008 vložile pritožbo na Krajský súd Bratislava (okrajno sodišče v Bratislavi), sodišče prve stopnje v upravnih zadevah. To sodišče je s sodbo z dne 4. decembra 2008 tožbo zavrnilo.
Tožeče stranke v postopku v glavni stvari so proti tej odločbi vložile pritožbo na Najvyšší súd Slovenskej republiky (vrhovno sodišče Slovaške republike).
To sodišče je s sklepom z dne 6. aprila 2009 odložilo izvršitev integralnega dovoljenja.
To sodišče je s sodbo z dne 28. maja 2009 spremenilo sodbo Krajský súd Bratislava in razglasilo ničnost odločbe inšpekcie z dne 18. avgusta 2008 in odločbe inšpektoráta z dne 22. januarja 2008, pri čemer je pristojnim organom v bistvu očitalo, da niso spoštovali določb o sodelovanju zainteresirane javnosti v integralnem postopku in da niso zadostno presodili vplivov gradnje odlagališča odpadkov na okolje.
Družba Ekologická skládka je 25. junija 2009 na Ústavný súd Slovenskej republiky (ustavno sodišče Slovaške republike) vložila ustavno pritožbo proti sklepu Najvyšší súd Slovenskej republiky z dne 6. aprila 2009 in 3. septembra 2009 ustavno pritožbo zoper sodbo tega sodišča z dne 28. maja 2009.
Ústavný súd Slovenskej republiky je s sodbo z dne 27. maja 2010 presodilo, da je Najvyšší súd Slovenskej republiky kršilo temeljno pravico družbe Ekologická skládka do pravnega sredstva, ki je priznana v členu 46(1) ustave, temeljno pravico do lastnine, ki je priznana v členu 20(1) ustave, in njeno pravico do nemotenega uživanja lastnine, ki je priznana v členu 1 dodatnega protokola k Evropski konvenciji o varstvu človekovih pravic in temeljnih svoboščin, ki je bila 4. novembra 1950 podpisana v Rimu.
Menilo je zlasti, da Najvyšší súd Slovenskej republiky ni upoštevalo vseh veljavnih načel upravnega postopka in da je prekoračilo pooblastila, ko je preizkušalo zakonitost postopka in odločbo o presoji vplivov na okolje, čeprav tožeče stranke tega niso izpodbijale, in da ni bilo pristojno za odločanje o tej zadevi.
Ústavný súd Slovenskej republiky je zato s sodbo razveljavilo sklep in izpodbijano sodbo ter zadevo vrnilo Najvyšší súd Slovenskej republiky v ponovno odločanje.
Najvyšší súd Slovenskej republiky je upoštevalo, da je več udeležencev v postopku pred njim navedlo, da ga zavezuje sodba Ústavný súd Slovenskej republiky z dne 27. maja 2010. Vendar je poudarilo, da še vedno dvomi o skladnosti izpodbijanih odločb s pravom Unije.
V teh okoliščinah je Najvyšší súd Slovenskej republiky prekinilo odločanje in Sodišču v predhodno odločanje predložilo ta vprašanja:
Ali pravo [Unije] (zlasti člen 267 PDEU) vrhovnemu sodišču neke države članice nalaga ali dopušča, da [Sodišču] po uradni dolžnosti predloži predlog za sprejetje predhodne odločbe, tudi če je postopek v glavni stvari tak, da je ustavno sodišče razveljavilo sodbo vrhovnega sodišča, ki je temeljila predvsem na uporabi [prava Unije] glede varstva okolja, in je temu sodišču naložilo, da se mora držati pravne presoje tega ustavnega sodišča, ki temelji na kršitvi procesnih in materialnih ustavnih pravic ene od strank sodnega postopka, nikakor pa ne upošteva vidikov [prava Unije] v tem sporu, ali drugače povedano, tudi če ustavno sodišče kot sodišče zadnje stopnje v obravnavanem primeru ne sklene, da je treba vložiti predlog za sprejetje predhodne odločbe [pri Sodišču], in je v postopku v glavni stvari začasno izključilo uresničevanje pravice do primernega okolja in do njegovega varstva?
Ali je mogoče uresničiti glavni cilj celovitega preprečevanja – kot je razviden zlasti iz uvodnih izjav 8, 9 in 23 ter členov 1 in 15 Direktive Sveta [96/61] ter [iz prava Unije] glede okolja na splošno – in sicer preprečevanje in nadzorovanje onesnaževanja, tudi s sodelovanjem javnosti, da bi se dosegla visoka stopnja varstva okolja kot celote, v postopku, v katerem zainteresirani javnosti ob začetku postopka za celovito preprečevanje ni zagotovljen dostop do celotne upoštevne dokumentacije (člen 6 v povezavi s členom 15 Direktive [96/61]) predvsem do odločbe o lokaciji odlagališča odpadkov, in subjekt pozneje predloži manjkajoči dokument v postopku na prvi stopnji pod pogojem, da se ne razkrije drugim strankam v postopku, ker gre za gradivo, ki je varovano kot poslovna skrivnost? Drugače povedano: ali je mogoče utemeljeno šteti, da odločba o lokaciji objekta (zlasti njena obrazložitev) bistveno vpliva na predložitev pripomb, stališč in drugih opozoril?
Ali je uresničen namen Direktive [85/337], zlasti z vidika [prava Unije] glede okolja, natančneje glede na pogoj iz člena 2 – v skladu s katerim je treba o nekaterih projektih pred izdajo dovoljenja presoditi z vidika vplivov na okolje – če je mnenje, ki ga je ministrstvo za okolje prvotno izdalo leta 1999 in s katerim se je v preteklosti končal postopek presoje vplivov na okolje (PVO), po poteku več let podaljšano samo z odločbo, ne da bi bil pred tem izveden nov postopek PVO? Drugače povedano: ali je mogoče šteti, da ima odločba, sprejeta v skladu z Direktivo [85/337], potem ko je izdana, neomejeno veljavnost?
Ali splošni pogoj iz Direktive [96/61] (zlasti iz njene preambule ter členov 1 in 15a) – v skladu s katerim vsaka država članica zagotavlja preprečevanje in nadzorovanje onesnaževanja tudi tako, da zainteresirani javnosti omogoča pravna sredstva v poštenem, nepristranskem in pravočasnem upravnem ali sodnem postopku – v povezavi z določbo člena 10a Direktive [85/337] in s členoma 6 in 9(2) in (4) Aarhuške konvencije vključuje tudi možnost navedene javnosti, da predlaga sprejetje začasnega upravnega ali sodnega ukrepa v skladu z nacionalnim pravom (na primer sklepa o odlogu izvrševanja celovite odločbe), ki dovoljuje, da se začasno – in sicer do sprejetja končne odločbe v zadevi – prekine gradnja načrtovanega objekta?
Ali se lahko s sodno odločbo, s katero se zadosti pogoju iz Direktive [96/61] ali Direktive [85/337] ali pa iz člena 9(2) in (4) Aarhuške konvencije – torej z uresničevanjem tam določene pravice javnosti do nepristranskega sodnega varstva v smislu člena 191(1) in (2) [PDEU] v zvezi s politiko Evropske unije glede varstva okolja – nezakonito krši lastninska pravica, zagotovljena med drugim s členom 1 Dodatnega protokola k Evropski konvenciji o varstvu človekovih pravic in temeljnih svoboščin, ki jo ima upravljavec na obratu, na primer zaradi dejstva, da je bila med sodnim postopkom razglašena ničnost celovitega dovoljenja za novi objekt vlagatelja?“
Vprašanja za predhodno odločanje
Dopustnost
Družba Ekologická skládka in slovaška vlada iz različnih razlogov izpodbijata dopustnost predloga za sprejetje predhodne odločbe oziroma nekaterih postavljenih vprašanj.
Prvič, inšpekcia in družba Ekologická skládka menita, da so vsa postavljena vprašanja nedopustna, ker se nanašajo na položaje, ki jih v celoti ureja notranja zakonodaja, zlasti akti, s katerimi sta preneseni direktivi 85/337 in 96/61. Družba Ekologická skládka iz tega sklepa, da ti direktivi nimata neposrednega učinka, medtem ko inšpekcia meni, da sta zadosti jasni, zaradi česar je vprašanje za predhodno odločanje nepotrebno. Inšpekcia navaja, da bi morala biti vprašanja za predhodno odločanje postavljena med prvo fazo postopka, ki je potekal pred Najvyšší súd Slovenskej republiky. Družba Ekologická skládka ocenjuje, da so ta vprašanja odvečna, ker je Najvyšší súd Slovenskej republiky zdaj vezano na pravno stališče Ústavný súd Slovenskej republiky in da nobena od strank v postopku v glavni stvari ni zahtevala, da bi Sodišče odločalo o teh vprašanjih.
Drugič, družba Ekologická skládka poudarja, da sta zaradi razlikovanja v notranjem pravu med integralnim postopkom, lokacijskim postopkom in presojo vplivov na okolje drugo in tretje vprašanje brez pomena za izid postopka v glavni stvari. Po mnenju inšpekcie to razlikovanje upravičuje nedopustnost tretjega, četrtega in petega vprašanja. To razlikovanje naj bi namreč pomenilo, da napaka v lokacijski odločbi ali pri presoji vplivov na okolje ne vpliva na zakonitost integralnega dovoljenja.
Tretjič, družba Ekologická skládka in slovaška vlada menita, da je četrto vprašanje hipotetično. Po eni strani so začasni ukrepi, ki jih je odredilo Najvyšší súd Slovenskej republiky s sklepom z dne 6. aprila 2009 brez učinka. Po drugi strani bi bilo to vprašanje brez pomena za postopek, ki poteka pred predložitvenim sodiščem, saj se ta postopek ne nanaša na izrek novih začasnih ukrepov, pač pa na veljavnost izpodbijanih upravnih odločb.
Četrtič in nazadnje, družba Ekologická skládka navaja, da je tudi peto vprašanje hipotetično, ker se nanaša na odločbo, s katero bo Najvyšší súd Slovenskej republiky končalo postopek v glavni stvari. Poleg tega je vprašanje tudi nedopustno, saj se nanaša na razlago nacionalnega ustavnega prava.
V zvezi s tem je treba poudariti, da v skladu z ustaljeno sodno prakso le nacionalno sodišče, pred katerim poteka sodni postopek in ki mora prevzeti odgovornost za sodbo, ki jo izda, glede na posebnosti zadeve presodi nujnost sprejetja predhodne odločbe, da bi lahko izdalo sodbo, in upoštevnost vprašanj, ki jih postavi Sodišču. Kadar se postavljena vprašanja nanašajo na razlago prava Unije, mora Sodišče načeloma odločiti (sodbi z dne 10. marca 2009 v zadevi Hartlauer, C-169/07, ZOdl., str. I-1721, točka 24, in z dne 19. julija 2012 v zadevi Garkalns, C-470/11, točka 17).
Iz tega je razvidno, da se predpostavlja ustreznost vprašanj o pravu Unije. Sodišče lahko odločanje o vprašanju za predhodno odločanje nacionalnega sodišča zavrne samo, če je jasno, da zahtevana razlaga prava Unije nima nobene zveze z dejanskim stanjem ali predmetom spora v postopku o glavni stvari, če je problem hipotetičen ali če Sodišče nima na voljo pravnih in dejanskih elementov, ki so potrebni, da bi lahko na zastavljena vprašanja koristno odgovorilo (glej sodbi z dne 1. junija 2010 v združenih zadevah Blanco Pérez in Chao Gómez, C-570/07 in C-571/07, ZOdl., str. I-4629, točka 36, in z dne 5. julija 2012 v zadevi Geistbeck, C-509/10, točka 48).
Trditev o popolnosti nacionalnega prava ne dopušča ugotovitve, da bi bila razlaga pravil prava Unije, ki jih navaja predložitveno sodišče, očitno brez povezave s predmetom spora v glavni stvari, še toliko bolj, ker ni izpodbijano, da so nacionalne določbe, ki se uporabljajo, deloma prenesene iz aktov Unije. Zato ta trditev ne zadošča za zavrnitev domneve upoštevnosti iz prejšnje točke.
Ugotoviti je treba, da zatrjevani neobstoj neposrednega učinka zadevnih direktiv ne spremeni ničesar v zvezi s tem, da je Sodišče na podlagi člena 267 PDEU pristojno, da v postopku za sprejetje predhodne odločbe odloča o razlagi aktov, ki so jih sprejele institucije Unije, ne glede na to, ali se neposredno uporabljajo (sodbe z dne 10. julija 1997 v zadevi Maso in drugi, C-373/95, ZOdl., str. I-4051, točka 28; z dne 16. julija 2009 v zadevi Futura Immobiliare in drugi, C-254/08, ZOdl., str. I-6995, točka 34, in z dne 27. novembra 2012 v zadevi Pringle, C-370/12, točka 89). Poleg tega je treba opozoriti, da člen 267 PDEU nacionalnemu sodišču vedno dovoljuje, da Sodišču predloži vprašanja glede razlage, če presodi, da je to primerno (glej v tem smislu sodbo z dne 26. maja 2011 v združenih zadevah Stichting Natuur en Milieu in drugi, od C-165/09 do C-167/09, ZOdl., str. I-4599, točka 52 in navedena sodna praksa).
Druge trditve, ki jih navajata inšpekcia in družba Ekologická skládka, da bi dokazali nedopustnost vseh vprašanj za predhodno odločanje, se nanašajo na predmet prvega vprašanja in jih bo Sodišče obravnavalo v okviru presoje tega vprašanja.
Glede elementov, ki se nanašajo na ločevanje različnih postopkov v nacionalnem pravu, je treba poudariti, da predložitveno sodišče sprejme razlago posledic, ki jih je treba izluščiti iz tega ločevanja glede na nacionalno pravo, ki je zelo različno od tistega, ki ga zagovarjata inšpekcia in družba Ekologická skládka. V okviru postopka iz člena 267 PDEU so namreč naloge Sodišča in naloge predložitvenega sodišča jasno ločene in izključno zadnjemu pripada naloga razlage nacionalne zakonodaje (sodbi z dne 17. junija 1999 v zadevi Piaggio, C-295/97, Recueil, str. I-3735, točka 29, in z dne 17. julija 2008 v zadevi Corporación Dermoestética, C-500/06, ZOdl., str. I-5785, točka 21). Zato ti elementi ne zadoščajo za dokaz, da postavljena vprašanja očitno niso povezana z dejanskim stanjem ali predmetom spora.
Glede dopustnosti četrtega vprašanja je iz predložitvene odločbe razvidno, da je Najvyšší súd Slovenskej republiky sprejelo nove začasne ukrepe za prenehanje učinkovanja odločb, ki so bile izdane v postopku v glavni stvari. Še več, družba Ekologická skládka je pojasnila, da je v pisnih stališčih navedla, da bi bilo koristno vložiti pritožbo proti tem ukrepom. V takšnih okoliščinah se ne zdi, da bi bilo mogoče četrto vprašanje šteti za hipotetično.
Nazadnje, glede dopustnosti petega vprašanja je jasno, da je Ústavný súd Slovenskej republiky presodilo, da je Najvyšší súd Slovenskej republiky s sodbo z dne 28. maja 2009 kršilo lastninsko pravico družbe Ekologická skládka, s katero je ugotovilo, da je bilo integralno dovoljenje izdano pod pogoji, ki niso združljivi s pravom Unije. Ker predložitveno sodišče dvomi glede združljivosti izpodbijanih odločb v postopku v glavni stvari s pravom Unije, peto vprašanje ne more biti zgolj hipotetično. Poleg tega iz besedila tega vprašanja izhaja, da se ne nanaša na razlago nacionalnega ustavnega prava.
Zato je treba vprašanja, ki jih je postavilo predložitveno sodišče, šteti za dopustna.
Prvo vprašanje
S prvim vprašanjem želi predložitveno sodišče v bistvu izvedeti, ali je treba člen 267 PDEU razlagati tako, da nacionalno sodišče lahko po uradni dolžnosti Sodišču predloži vprašanje za predhodno odločanje, tudi če odloča ponovno, potem ko je ustavno sodišče zadevne države članice razveljavilo njeno prvo odločbo, in če pravilo nacionalnega prava nalaga, da je treba spor razrešiti v skladu s pravnim stališčem tega sodišča. Prav tako sprašuje, ali je treba člen 267 PDEU razlagati tako, da mora to nacionalno sodišče zadevo predložiti Sodišču, tudi če so njegove odločbe lahko predmet ustavne presoje tožbe, ki je omejena na preizkus morebitne kršitve pravic in svoboščin, ki so zagotovljene z nacionalno ustavo ali mednarodnim sporazumom.
Najprej je treba upoštevati, da želi Najvyšší súd Slovenskej republiky s prvim vprašanjem izvedeti tudi, ali mu pravo Unije dovoljuje odstop od uporabe nacionalne določbe, ki mu prepoveduje uveljavljanje tožbenega razloga, ki se nanaša na kršitev te pravice, ki je stranke v postopku v glavni stvari niso uveljavljale. Vendar je iz odločbe predložitvenega sodišča razvidno, da se to vprašanje nanaša samo na Direktivo 85/337 in da se je zato treba izreči o tem vprašanju le, če se glede na odgovor na tretje vprašanje zdi, da se ta direktiva uporablja za postopek v glavni stvari.
Glede drugih vidikov prvega vprašanja za predhodno odločanje iz ustaljene sodne prakse izhaja, da člen 267 PDEU nacionalnim sodiščem daje najširšo diskrecijsko pravico glede predložitve vprašanja Sodišču, če ugotovijo, da se v zadevi, o kateri odločajo, pojavijo vprašanja glede razlage ali presoje veljavnosti določb prava Unije, ki so nujna za rešitev spora, o katerem odločajo (sodbi z dne 27. junija 1991 v zadevi Mecanarte, C-348/89, Recueil, str. I-3277, točka 44, in z dne 5. oktobra 2010 v zadevi Elčinov, C-173/09, ZOdl., str. I-8889, točka 26).
Člen 267 PDEU namreč daje nacionalnim sodiščem možnost in glede na okoliščine določa obveznost vložitve predloga za predhodno odločanje, če bodisi po uradni dolžnosti bodisi na predlog strank ugotovijo, da temelj spora zajema vprašanje, navedeno v prvem odstavku tega člena (sodbi z dne 10. julija 1997 v zadevi Palmisani, C-261/95, Recueil, str. I-4025, točka 20, in z dne 21. julija 2011 v zadevi Kelly, C-104/10, ZOdl., str. I-6813, točka 61). Dejstvo, da stranke v postopku v glavni stvari pred predložitvenim sodiščem niso navedle vprašanja glede prava Unije, ne nasprotuje temu, da se zadeva predloži Sodišču (sodbi z dne 16. junija 1981 v zadevi Salonia, 126/80, Recueil, str. 1563, točka 7, in z dne 8. marca 2012 v zadevi Huet, C-251/11, točka 23).
Predlog za sprejetje predhodne odločbe namreč temelji na izmenjavi mnenj med sodiščema, katere začetek je v celoti odvisen od presoje nacionalnega sodišča glede pomembnosti in nujnosti tega predloga (sodbi z dne 16. decembra 2008 v zadevi Cartesio, C-210/06, ZOdl., str. I-9641, točka 91, in z dne 9. novembra 2010 v zadevi VB Pénzügyi Lízing, C-137/08, ZOdl., str. I-10847, točka 29).
Poleg tega obstoj nacionalne procesne določbe ne more vzbuditi pomislekov o možnosti, ki jo imajo nacionalna sodišča, da Sodišču predložijo predlog za sprejetje predhodne odločbe, kadar kot v postopku v glavni stvari dvomijo glede razlage prava Unije (zgoraj navedena sodba Elčinov, točka 25, in sodba z dne 20. oktobra 2011 v zadevi Interedil, C-396/09, ZOdl., str. I-9915, točka 35).
Pravilo nacionalnega prava, v skladu s katerim presoja hierarhično višjega sodišča zavezuje drugo nacionalno sodišče, ne more temu odvzeti možnosti, da Sodišču postavi vprašanje za predhodno odločanje o razlagi prava Unije glede takšne pravne presoje. Biti mora namreč svobodno, da Sodišču predloži vprašanja, o katerih dvomi, zlasti če meni, da bi lahko na podlagi pravne presoje, opravljene na višji stopnji, izdalo sodbo, ki bi bila v nasprotju s pravom Unije (sodba z dne 9. marca 2010 v zadevi ERG in drugi, C-378/08, ZOdl., str. I-1919, točka 32, in zgoraj navedena sodba Elčinov, točka 27).
Iz tega izhaja, da je nacionalno sodišče, potem ko uporabi možnost, ki mu jo daje člen 267 PDEU, za rešitev spora o glavni stvari vezano na razlago zadevnih določb, ki jo je podalo Sodišče, in mora glede na okoliščine primera odstopiti od presoje hierarhično višjega sodišča, če glede na to razlago meni, da ta presoja ni skladna s pravom Unije (zgoraj navedena sodba Elčinov, točka 30).
V predhodnih točkah navedena načela so enako zavezujoča za predložitveno sodišče glede pravne presoje, ki jo je ustavno sodišče izrazilo v postopku v glavni stvari, saj iz ustaljene sodne prakse izhaja, da ni mogoče dopustiti, da bi predpisi nacionalnega prava, čeprav so ustavnopravni, posegali v enotnost in učinkovitost prava Unije (sodbi z dne 17. decembra 1970 v zadevi Internationale Handelsgesellschaft, 11/70, Recueil, str. 1125, točka 3, in z dne 8. septembra 2010 v zadevi Winner Wetten, C-409/06, ZOdl., str. I-8015, točka 61). Sodišče je poleg tega presodilo, da se ta načela uporabljajo v razmerjih med ustavnim sodiščem in vsemi drugimi nacionalnimi sodišči (sodba z dne 22. junija 2010 v združenih zadevah Melki in Abdeli, C-188/10 in C-189/10, ZOdl., str. I-5667, točke od 41 do 45).
Nacionalno pravilo, ki Najvyšší súd Slovenskej republiky zavezuje, da sledi pravni presoji Ústavný súd Slovenskej republiky, ne more preprečiti predložitvenemu sodišču, da ne bi, kadar koli se mu med postopkom zdi primerno, postavilo vprašanja za predhodno odločanje in odklonilo presoje stališč Ústavný súd Slovenskej republiky, ki so v nasprotju s pravom Unije.
Nazadnje, Najvyšší súd Slovenskej republiky je kot vrhovno sodišče dolžno Sodišču predložiti vprašanje za predhodno odločanje, če ugotovi, da se bistvo spora nanaša na vprašanje, ki ga je treba razrešiti ob upoštevanju prvega odstavka člena 267 PDEU. Možnost vložiti pravna sredstva pri ustavnem sodišču zadevne države članice proti odločbam nacionalnega sodišča, ki so omejena na preizkus morebitnih kršitev pravic in svoboščin, ki so zagotovljene z nacionalno ustavo ali mednarodnim sporazumom, ne more pomeniti, da se to nacionalno sodišče ne šteje za sodišče, zoper odločitev katerega po nacionalnem pravu ni pravnega sredstva v smislu člena 267, tretji odstavek, PDEU.
Glede na zgoraj navedeno je treba na prvo vprašanje odgovoriti, da je treba člen 267 PDEU razlagati tako, da mora nacionalno sodišče, kakršno je predložitveno sodišče, Sodišču po uradni dolžnosti predložiti predlog za sprejetje predhodne odločbe, tudi če samo ponovno odloča o zadevi po razveljavitvi svoje prvestopenjske odločbe s strani ustavnega sodišča zadevne države članice in tudi, če mu pravilo nacionalnega prava nalaga, da mora pri razrešitvi spora slediti pravni presoji hierarhično višjega sodišča.
Drugo vprašanje
Z drugim vprašanjem predložitveno sodišče v bistvu sprašuje, ali je treba Direktivo 96/61 razlagati tako, da zahteva, da je javnost vključena od začetka postopka za izdajo dovoljenja za gradnjo odlagališča, do sprejetja lokacijske odločbe o gradnji tega obrata. Prav tako sprašuje, ali je zavrnitev razkritja te odločbe lahko utemeljena s sklicevanjem na poslovno skrivnost, ki varuje podatke, ki so v njej vsebovani, oziroma če ni tako, ali se ta pomanjkljivost lahko odpravi s tem, da se javnosti omogoči dostop do te odločbe v upravnem postopku na drugi stopnji.
Najprej je treba ugotoviti, da je iz predložitvene odločbe razvidno, da se gradnja v postopku v glavni stvari nanaša na odlagališče, ki sprejme več kot 10 ton odpadkov na dan in lahko skupno sprejme več kot 25.000 ton odpadkov. Zato spada na področje uporabe Direktive 96/61, kot izhaja iz njenega člena 1 v povezavi s točko 5.4 Priloge I k tej direktivi.
Člen 15 te direktive določa sodelovanje zadevne javnosti v postopku izdaje dovoljenja za nove gradnje in podrobneje določa, da takšno sodelovanje poteka pod pogoji, ki so določeni v Prilogi V k tej direktivi. V tej prilogi je določeno, da je treba javnosti med drugim posredovati natančne podatke glede organov, pri katerih je mogoče dobiti upoštevne informacije, ter navedbo datuma in kraja, kjer bodo te informacije javnosti dane na voljo.
Te določbe o sodelovanju javnosti je treba razlagati ob upoštevanju ciljev Aarhuške konvencije, s katero mora biti – kot je razvidno iz uvodne izjave 5 Direktive 2003/35, s katero je bila delno spremenjena Direktiva 96/61 – zakonodaja Unije „ustrezno usklajena“ (sodba z dne 12. maja 2011 v zadevi Bund für Umwelt und Naturschutz Deutschland, Landesverband Nordrhein-Westfalen, C-115/09, ZOdl., str. I-3673, točka 41). Člen 6(6) te konvencije namreč določa, da mora imeti zadevna javnost možnost dostopa do vseh podatkov, ki so upoštevni v postopku odločanja o odobritvi dejavnosti iz Priloge I k tej konvenciji, med njimi zlasti odlagališča, ki sprejmejo več kot 10 ton odpadkov na dan ali imajo skupno zmogljivost več kot 25.000 ton odpadkov.
Zato mora imeti zadevna javnost v postopku izdaje dovoljenja, kot ga določa Direktiva 96/61, načeloma dostop do vseh podatkov, ki so upoštevni za ta postopek.
Iz predložitvene odločbe in iz spisa, predloženega Sodišču, je razvidno, da je lokacijska odločba o gradnji obrata v postopku v glavni stvari eden od ukrepov, na podlagi katerega bo sprejeta končna odločba o dovolitvi ali nedovolitvi te gradnje, in vsebuje podatke o vplivih projekta na okolje, o pogojih, ki so naloženi upravljavcu zaradi omejitve teh ukrepov, o ugovorih, ki so jih stranke navedle v lokacijskem postopku, in o razlogih, ki so utemeljevali odločitve, ki jih je pristojni organ upošteval pri izdaji lokacijske odločbe. Še več, nacionalna pravila, ki se uporabljajo, nalagajo, da mora biti priložena vlogi za izdajo dovoljenja, ki je naslovljena na pristojni organ. Torej je treba šteti, da lokacijska odločba vsebuje upoštevne podatke v smislu Priloge V k Direktivi 96/61 in da mora imeti zadevna javnost načeloma dostop do nje odločbe med postopkom za izdajo soglasja za ta obrat.
Iz člena 15(4) Direktive 96/61 izhaja, da je sodelovanje javnosti lahko omejeno z omejitvami iz člena 3(2) in (3) Direktive 90/313. V času dejanskega stanja v sporu o glavni stvari pa je bila Direktiva 90/313 razveljavljena in nadomeščena z Direktivo 2003/4. Zato je ob upoštevanju korelacijske tabele, ki je priložena tej direktivi, obveznosti uskladitve zakonodaje Unije z Aarhuško konvencijo in besedila člena 15 Direktive 96/61, ki je bil sprejet v poznejši kodifikaciji z Direktivo 2008/1/ES Evropskega parlamenta in Sveta o celovitem preprečevanju in nadzorovanju onesnaževanja (UL L 24, str. 8), treba šteti, da se mora člen 15(4) Direktive 96/61 razlagati glede na omejitve, ki so določene v členu 4(1), (2) in (4) Direktive 2003/4.
V skladu s členom 4(2), prvi pododstavek, (d), Direktive 2003/4 lahko države članice predvidijo, da se zavrne zahteva za informacije o okolju, če bi razkritje negativno vplivalo na zaupnost poslovnih ali industrijskih informacij, kadar tako zaupnost predvideva nacionalna zakonodaja ali zakonodaja Unije, zaradi varovanja upravičenih gospodarskih interesov.
Vendar ob upoštevanju pomena umestitve ene ali druge dejavnosti iz Direktive 96/61, in kot izhaja iz točke 79 te sodbe, to ne more biti primer odločbe, s katero upravni organ na podlagi veljavnih lokacijskih predpisov dovoli gradnjo odlagališča odpadkov, ki spada na področje uporabe te direktive.
Tudi če ni izključeno, da lahko izjemoma nekateri elementi, ki se pojavljajo v obrazložitvi lokacijske odločbe, vsebujejo komercialne in industrijske zaupne podatke, je jasno, da je bilo v obravnavanem primeru varstvo zaupnosti teh podatkov ob kršitvi člena 4(4) Direktive 2003/4 uporabljeno za zavrnitev vsakršnega, tudi delnega dostopa javnosti do lokacijske odločbe o gradnji obrata v postopku o glavni stvari.
Torej zavrnitev dostopa javnosti do lokacijske odločbe o gradnji zadevnega obrata v postopku v glavni stvari, v upravnem postopku na prvi stopnji ne more biti utemeljena z izjemo, ki je določena v členu 15(4) Direktive 96/61. Zato mora predložitveno sodišče vedeti, ali dostop do te odločbe v upravnem postopku na drugi stopnji zadošča za odpravo pomanjkljivosti v upravnem postopku na prvi stopnji in za preprečitev posledične kršitve člena 15 Direktive 96/61.
Kadar ni ureditve Unije s tega področja, mora pravni red vsake države članice določiti postopkovna pravila za pravna sredstva, ki so namenjena zaščiti pravic, ki jih imajo osebe na podlagi prava Unije, pod pogojem, da ta pravila niso manj ugodna od tistih, ki urejajo podobna nacionalna pravna sredstva (načelo enakovrednosti) in da praktično ne onemogočajo ali čezmerno otežujejo izvajanja pravic, ki jih daje pravni red Unije (načelo učinkovitosti) (sodbi z dne 14. decembra 1995 v zadevi Peterbroeck, C-312/93, Recueil, str. I-4599, točka 12, in z dne 12. julija 2012 v zadevi VALE Építési, C-378/10, točka 48 in navedena sodna praksa).
Načelo enakovrednosti zahteva, da se vsa pravila glede pravnih sredstev brez razlikovanja uporabljajo za pravna sredstva, ki temeljijo na kršitvi prava Unije, in tista, ki temeljijo na kršitvi nacionalne zakonodaje (glej zlasti sodbi z dne 19. julija 2012 v zadevi Littlewoods Retail in drugi, C-591/10, točka 31, in z dne 4. oktobra 2012 v zadevi Byankov, C-249/11, točka 70). Nacionalno sodišče mora zato preveriti, ali nacionalno pravo dovoljuje odpravo primerljivih notranjih postopkovnih nepravilnosti v upravnem postopku na drugi stopnji.
Kar zadeva načelo učinkovitosti, če pravo Unije ne more preprečiti, da je z veljavnimi nacionalnimi pravili v nekaterih primerih dovoljeno legalizirati ravnanja in akte, s katerimi se kršijo ta pravila, mora za tako možnost veljati pogoj, da je zadevnim osebam onemogočeno, da bi obšle pravila Unije ali jih ne bi uporabile, in da mora ta možnost ostati izjemna (sodba z dne 3. julija 2008 v zadevi Komisija proti Irski, C-215/06, ZOdl., str. I-4911, točka 57).
V tem pogledu je treba poudariti, da člen 15 Direktive 96/61 državam članicam nalaga, da morajo javnosti pravočasno dati možnost učinkovitega sodelovanja v postopku izdaje dovoljenja. To določbo je treba razlagati ob upoštevanju uvodne izjave 23 te direktive, v skladu s katero mora imeti javnost pred vsako odločitvijo dostop do informacij o vlogah za dovoljenje za nove obrate, ter člena 6 Aarhuške konvencije, ki določa po eni strani, da se sodelovanje javnosti začne že na začetku odločanja, to se pravi, ko so še vse možnosti odprte in lahko javnost učinkovito sodeluje, in po drugi strani, da mora imeti dostop do upoštevnih informacij od takrat, ko so dostopne. Iz tega izhaja, da mora imeti zadevna javnost na voljo vse upoštevne podatke od začetka upravnega postopka na prvi stopnji, dokler ni sprejeta prvostopenjska odločba, če so te informacije dostopne, ko poteka ta faza postopka.
Glede vprašanja, ali načelo učinkovitosti nasprotuje odpravi pomanjkljivosti v postopku na drugi stopnji tako, da se javnosti omogoči dostop do upoštevnih dokumentov, ki niso bili dostopni v upravnem postopku na prvi stopnji, je iz podatkov, ki jih je posredovalo predložitveno sodišče, razvidno, da ima v skladu z nacionalno zakonodajo upravni organ na drugi stopnji pooblastilo za spreminjanje prvostopenjskih upravnih odločb. Vendar mora predložitveno sodišče po eni strani preveriti, ali so v smislu člena 15(1) Direktive 96/61, ki se razlaga ob upoštevanju člena 6(4) Aarhuške konvencije, v okviru upravnega postopka na drugi stopnji odprte še vse možnosti, in po drugi strani, ali odprava pomanjkljivosti s tem, da se javnosti razkrijejo upoštevni dokumenti, tej javnosti še dopušča, da učinkovito sodeluje v postopku odločanja.
Zato načelo učinkovitosti ne nasprotuje temu, da neupravičena zavrnitev zagotovitve dostopa zadevne javnosti do lokacijske odločbe med upravnim postopkom na prvi stopnji ne bi mogla biti odpravljena med upravnim postopkom na drugi stopnji, če so na voljo še vse možnosti in rešitve in če odprava nepravilnosti v tej fazi postopka še dovoljuje zadevni javnosti, da učinkovito vpliva na postopek odločanja, kar mora preveriti nacionalno sodišče.
Zato je treba na drugo vprašanje odgovoriti, da je treba Direktivo 96/61 razlagati tako, da:
nalaga, da ima javnost dostop do lokacijske odločbe, kakršna je v postopku v glavni stvari, od začetka postopka izdaje dovoljenja za zadevni obrat;
pristojnim nacionalnim organom ne dovoljuje, da javnosti zavrnejo dostop do takšne odločbe s sklicevanjem na varstvo poslovne in industrijske tajnosti, ki jo določa nacionalno pravo ali pravo Unije, zato da bi zavarovali legitimne gospodarske interese; in
ne nasprotuje temu, da je neupravičena zavrnitev dostopa javnosti do lokacijske odločbe, kakršna je v postopku v glavni stvari, v upravnem postopku na prvi stopnji lahko odpravljena v upravnem postopku na drugi stopnji, če so odprte še vse možnosti in če odprava nepravilnosti na tej stopnji postopka še omogoča javnosti, da vpliva na izid postopka odločanja, kar mora preveriti nacionalno sodišče.
Tretje vprašanje
S tretjim vprašanjem predložitveno sodišče v bistvu sprašuje, ali je treba Direktivo 85/337 razlagati tako, da nasprotuje temu, da se mnenje o presoji vplivov projekta na okolje veljavno podaljša več let po njegovi izdaji in ali v tem primeru predpisuje novo presojo vplivov tega projekta na okolje.
Glede tega inšpekcia in slovaška ter češka vlada navajajo, da se Direktiva 85/337 ne uporablja ratione temporis za položaj, na katerega se sklicuje predložitveno sodišče.
Iz ustaljene sodne prakse Sodišča izhaja, da se načelo, da je za projekte, ki bi lahko precej vplivali na okolje, treba opraviti okoljsko presojo, ne uporablja, če je bila uradna zahteva za odobritev projekta vložena pred iztekom roka za prenos Direktive 85/337 (sodbi z dne 11. avgusta 1995 v zadevi Komisija proti Nemčiji, C-431/92, Recueil, str. I-2189, točki 29 in 32, in z dne 18. junija 1998 v zadevi Gedeputeerde Staten van Noord-Holland, C-81/96, Recueil, str. I-3923, točka 23).
Ta direktiva se namreč pretežno nanaša na obsežne projekte, za izvedbo katerih je pogosto potrebnega veliko časa. Zato bi bilo neprimerno, da bi se postopki, ki so zapleteni že na nacionalni ravni, otežili in podaljšali zaradi posebnih zahtev, ki jih določa ta direktiva, in da bi bili prizadeti že oblikovani položaji (zgoraj navedena sodba Gedeputeerde Staten van Noord-Holland, točka 24).
V obravnavanem primeru je iz spisa, predloženega Sodišču, razvidno, da so se ukrepi upravljavca za pridobitev soglasja za izvedbo projekta odlagališča v postopku v glavni stvari začeli 16. decembra 1998 z vložitvijo vloge za presojo vplivov tega projekta na okolje. Iz člena 2 Akta o pogojih pristopa Češke republike, Republike Estonije, Republike Ciper, Republike Latvije, Republike Litve, Republike Madžarske, Republike Malte, Republike Poljske, Republike Slovenije in Slovaške republike in prilagoditvah Pogodb, na katerih temelji Evropska unija (UL 2003, L 236, str. 33) izhaja, da bi morala Slovaška republika uveljaviti Direktivo 85/337 z dnem pristopa te države članice k Uniji, torej s 1. majem 2004.
Vendar je treba upoštevati, da je morala slovaška uprava izdati soglasje za izvedbo odlagališča v postopku v glavni stvari, kar je zahtevalo tri zaporedne postopke, pri čemer se je vsak končal z izdajo odločbe.
Vlogi upravljavca v prvih dveh postopkih sta bili vloženi 16. decembra 1998 in 7. avgusta 2002, torej pred potekom roka za prenos Direktive 85/337. Vloga za izdajo integralnega dovoljenja je bila vložena 25. septembra 2007, torej po poteku tega roka. Zato je treba ugotoviti, ali je za vložitev prvih dveh vlog mogoče šteti, da označuje uradni začetek postopka izdaje dovoljenja v smislu sodne prakse iz točke 94 te sodbe.
V tem pogledu je najprej treba ugotoviti, da se vloge iz prvih dveh faz postopka ne zamenjujejo s preprostimi neformalnimi stiki, ki ne morejo označevati uradnega začetka postopka izdaje dovoljenja (glej v tem smislu zgoraj navedeno sodbo Komisija proti Nemčiji, točka 32).
Treba je poudariti, da je bila presoja vplivov na okolje leta 1999 izvedena za dovolitev izvedbe projekta odlagališča, ki je predmet integralnega dovoljenja. Nadaljevanje postopka in zlasti izdaja dovoljenja za gradnjo temeljita na tej presoji. Kot je navedla generalna pravobranilka v točki 115 sklepnih predlogov, dejstvo, da se v slovaškem pravu vplivi na okolje presojajo ločeno od dejanskega postopka izdaje dovoljenja, ne bi smelo razširiti časovnega okvira uporabe Direktive 85/337.
Iz stališč, navedenih v točki 79 te sodbe, izhaja, da je lokacijska odločba o gradnji odlagališča v postopku v glavni stvari nepogrešljiv del, da bi upravljavec lahko dobil dovoljenje za izvedbo projekta zadevnega odlagališča. Ta odločba med drugim nalaga več pogojev, ki se naložijo upravljavcu za izvedbo projekta.
Sodišče je namreč v primerljivem postopku presodilo, da je za določitev časovne veljavnosti direktive, ki določa okoljsko presojo, upošteven datum uradne predstavitve projekta, saj so različne faze preučitve projekta toliko povezane, da pomenijo zapleteno operacijo (sodba z dne 23. marca 2006 v zadevi Komisija proti Avstriji, C-209/04, ZOdl., str. I-2755, točka 58).
Nazadnje, iz ustaljene sodne prakse izhaja, da je „soglasje za izvedbo“ v smislu Direktive 85/337 lahko sestavljeno iz več ločenih odločb, kadar nacionalni postopek, ki nosilcu projekta dovoljuje začetek del za izvedbo projekta, zajema več zaporednih faz (glej v tem smislu sodbi z dne 7. januarja 2004 v zadevi Wells, C-201/02, Recueil, str. I-723, točka 52, in z dne 4. maja 2006 v zadevi Komisija proti Združenemu kraljestvu, C-508/03, ZOdl., str. I-3969, točka 102). To kaže, da je v tem primeru kot datum uradne vložitve vloge za izdajo dovoljenja za izvedbo projekta treba določiti dan, ko je nosilec projekta vložil vlogo, ki se nanaša na začetek prve faze postopka.
Iz zgornjih ugotovitev izhaja, da je bila vloga za izdajo dovoljenja za izvedbo projekta odlagališča v postopku v glavni stvari vložena pred potekom roka za prenos Direktive 85/337. Zato se obveznosti, ki izhajajo iz te direktive, ne uporabljajo za ta projekt, zaradi česar ni treba odgovoriti na tretje vprašanje.
Četrto vprašanje
S četrtim vprašanjem predložitveno sodišče v bistvu sprašuje, ali je treba člene 1 in 15a Direktive 96/61 v povezavi s členoma 6 in 9 Aarhuške konvencije razumeti tako, da imajo člani javnosti v okviru pravnega sredstva, ki ga določa člen 15a te direktive, možnost, da pri sodišču ali neodvisnem in nepristranskem organu, ki je ustanovljen z zakonom, zahtevajo odreditev začasnih ukrepov, ki bi začasno zadržali uporabo dovoljenja za izvedbo v smislu člena 4 te direktive, dokler ni dokončno odločeno o tej zadevi.
Države članice imajo na podlagi svoje procesne avtonomije in brez poseganja v spoštovanje načel enakovrednosti in učinkovitosti pri izvajanju člena 9 Aarhuške konvencije in člena 15a Direktive 96/61 manevrski prostor. Zlasti lahko določijo, katero sodišče ali neodvisen in nepristranski organ, ki je bil ustanovljen z zakonom, je pristojen za odločanje o pravnih sredstvih, na katera se nanašata ti določbi, in v skladu s katerimi postopkovnimi pravili, da bi se upoštevale zgoraj navedene določbe (glej po analogiji sodbo z dne 18. oktobra 2011 v združenih zadevah Boxus in drugi, od C-128/09 do C-131/09, C-134/09 in C-135/09, ZOdl., str. I-9711, točka 52).
Poleg tega iz ustaljene sodne prakse izhaja, da mora imeti nacionalno sodišče, ki mu je predložen spor, urejen s pravom Unije, možnost izdaje začasnega ukrepa, da bi zagotovilo polni učinek sodne odločbe, ki bo izdana o obstoju pravic, zatrjevanih na podlagi prava Unije (sodbi z dne 19. junija 1990 v zadevi Factortame in drugi, C-213/89, Recueil, str. I-2433, točka 21, in z dne 13. marca 2007 v zadevi Unibet, C-432/05, ZOdl., str. I-2271, točka 67).
Treba je dodati, da se mora pravica do pritožbe, ki je določena v členu 15a Direktive 96/61, razlagati glede na namen te direktive. Sodišče je že razsodilo, da je njen namen, kot je opredeljen v členu 1, doseči celovito preprečevanje in nadzorovanje onesnaževanja okolja z vzpostavitvijo ukrepov za preprečevanje ali za zmanjševanje emisij v zrak, vodo in tla pri dejavnostih, navedenih v Prilogi I, da bi dosegli visoko stopnjo varstva okolja (sodbi z dne 22. januarja 2009 v zadevi Association nationale pour la protection des eaux et rivières in OABA, C-473/07, ZOdl., str. I-319, točka 25, in z dne 15. decembra 2011 v zadevi Møller, C-585/10, ZOdl., str. I-13407, točka 29).
Vložitev pravnega sredstva, določenega v členu 15a Direktive 96/61, ne bi dopuščala učinkovitega preprečevanja onesnaževanja, če ne bi bilo mogoče preprečiti, da obrat, ki mu je bilo soglasje izdano ob kršitvi te direktive, še naprej deluje do sprejetja dokončne odločitve o zakonitosti tega soglasja. Torej jamstvo učinkovitega pravnega sredstva, ki je določeno v členu 15a, zahteva, da imajo člani zadevne javnosti pravico, da pred sodiščem ali neodvisnim in nepristranskim pristojnim organom pravico zahtevajo sprejetje začasnih ukrepov za preprečitev takega onesnaževanja, vključno z začasno odložitvijo spornega dovoljenja v konkretnem primeru.
Glede na zgoraj navedeno je treba na četrto vprašanje odgovoriti, da je treba člen 15a Direktive 96/61 razlagati tako, da morajo imeti člani zadevne javnosti možnost, da v okviru pravnega sredstva, predvidenega v tej določbi, zahtevajo, da sodišče ali neodvisni in nepristranski organ, določen z zakonom, odredi začasne ukrepe, ki so takšni, da začasno odložijo uporabo dovoljenja v smislu člena 4 te direktive do dokončne odločitve o tej zadevi.
Peto vprašanje
S petim vprašanjem predložitveno sodišče v bistvu sprašuje, ali odločba nacionalnega sodišča, ki je sprejeta v nacionalnem postopku izpolnjevanja obveznosti, ki izhajajo iz člena 15a Direktive ter člena 9(2) in (4) Aarhuške konvencije, ki razveljavlja soglasje, izdano ob kršitvi določb te direktive, lahko pomeni neupravičeno kršitev lastninske pravice upravljavca, ki je zagotovljena v členu 17 Listine.
Kot je navedla generalna pravobranilka v točkah od 182 do 184 sklepnih predlogov, pogoji glede obratov, ki jih določa Direktiva 96/61, omejujejo izkoriščanje lastnine na zadevnih območjih in spadajo na področje uporabe te direktive.
Vendar je izvrševanje lastninske pravice mogoče omejiti, če te omejitve dejansko ustrezajo ciljem v splošnem interesu in glede na zastavljene cilje niso nesorazmeren in nedopusten ukrep, ki ogroža bistvo tako zagotovljene pravice (sodbi z dne 3. septembra 2008 v združenih zadevah Kadi in Al Barakaat International Foundation proti Svetu in Komisiji, C-402/05 P in C-415/05 P, ZOdl., str. I-6351, točka 355, in z dne 9. marca 2010 v združenih zadevah ERG in drugi, C-379/08 in C-380/08, ZOdl., str. I-2007, točka 80).
Iz ustaljene sodne prakse je glede ciljev v splošnem interesu, navedenih zgoraj, razvidno, da je varstvo okolja med temi cilji in da torej lahko utemelji omejitev izvrševanja lastninske pravice (glej sodbe z dne 7. februarja 1985 v zadevi ADBHU, 240/83, Recueil, str. 531, točka 13; z dne 20. septembra 1988 v zadevi Komisija proti Danski, 302/86, Recueil, str. 4607, točka 8, in z dne 2. aprila 1998 v zadevi Outokumpu, C-213/96, Recueil, str. I-1777, točka 32, ter zgoraj navedena sodba ERG in drugi, C-379/08 in C-380/08, točka 81).
Glede sorazmernosti poseganja v zadevno lastninsko pravico, kolikor je poseganje mogoče določiti, zadošča ugotovitev, da Direktiva 96/61 vzpostavlja ravnovesje med zahtevami te pravice in zahtevami, ki so povezane z varstvom okolja.
Zato je treba na peto vprašanje odgovoriti, da odločba nacionalnega sodišča, sprejeta v nacionalnem postopku za izpolnitev obveznosti iz člena 15a Direktive 96/61 ter člena 9(2) in (4) Aarhuške konvencije, s katero razglasi ničnost soglasja, izdanega ob kršitvi določb te direktive, kot takšna ne more pomeniti neutemeljenega poseganja v lastninsko pravico upravljavca iz člena 17 Listine Evropske unije o temeljnih pravicah.
Zadeva C‑80/12
Felixstowe Dock and Railway Company Ltd,
Savers Health and Beauty Ltd,
Walton Container Terminal Ltd,
WPCS (UK) Finance Ltd,
AS Watson Card Services (UK) Ltd,
Hutchison Whampoa (Europe) Ltd,
Kruidvat UK Ltd,
Superdrug Stores plc
proti
The Commissioners for Her Majesty’s Revenue and Customs
(Predlog za sprejetje predhodne odločbe, ki ga je vložilo First‑Tier Tribunal (Tax Chamber) (Združeno kraljestvo))
Razlaga členov 43 ES in 48 ES — Svoboda ustanavljanja — Davčna zakonodaja — Davek od dohodkov pravnih oseb — Davčna olajšava — Konzorcijski zahtevek za olajšavo za skupine (konzorcijska olajšava) — Nacionalna zakonodaja, v skladu s katero ni dopustno, da konzorcijska družba prenese izgube na drugo družbo, ki pripada skupini družb, ki ji pripada tudi ‚vezna družba‘, ki je hkrati članica konzorcija — Pogoj rezidentstva za vezno družbo — Diskriminacija glede na kraj sedeža družbe — Končna matična družba s sedežem v tretji državi — Povezave med družbami, ki potekajo prek tretjih držav“
I – Uvod
V Združenem kraljestvu lahko družba za davčne namene prenese izgube na drugo družbo, s katero je na določen način povezana. Obravnavani predlog za sprejetje predhodne odločbe, ki ga je vložilo First‑Tier Tribunal (Tax Chamber), se v temelju nanaša na vprašanje, ali gre za omejitev svobode ustanavljanja v skladu z določbami prava Evropske unije (EU), kadar tak prenos izgub ni dopusten, če je družba, ki deluje kot povezava med (i) družbo, ki prenaša izgubo, in (ii) družbo prejemnico, rezidentka druge države članice. Nacionalno sodišče sprašuje tudi, ali je v skladu z določbami prava Unije položaj drugačen, če povezava med družbami poteka prek družb iz tretjih držav.
V skladu s sistemom davčne olajšave za skupine v Združenem kraljestvu je dovoljeno prenašati izgube med različnimi družbami v okviru skupine družb ( 2 ) in/ali konzorcija ( 3 ), s čimer je omogočeno optimalno upoštevanje teh izgub za davčne namene, ne da bi se zato skupina ali konzorcij za davčne namene združila v en sam gospodarski subjekt. ( 4 )
Sodišče se ponovno ukvarja z vprašanjem, ali je izvzetje določenih davčnih zavezancev iz sistema davčne olajšave za skupine s strani Združenega kraljestva združljivo s svobodo ustanavljanja. V sodbi ICI se je izvzetje iz sistema davčne olajšave za skupine nanašalo na domačo holding družbo, ki je upravljala pretežno tuje hčerinske družbe, v sodbi Marks & Spencer se je nanašalo na tuje hčerinske družbe in v sodbi Philips Electronics UK na stalno poslovno enoto v Združenem kraljestvu družbe rezidentke druge države članice. ( 5 )
Na prvi pogled se zdi, da je v obravnavani zadevi nov element dejstvo, da povezave med družbami potekajo prek tretjih držav in da je končna matična družba ( 6 ) rezidentka tretje države. Vendar pa pri končni preučitvi primera zaradi presoje v obravnavani zadevi, ali je zakonodaja Združenega kraljestva skladna s pravom Unije, to vprašanje morda ne bo odločilno.
Ali gre za vprašanje prava Unije, je poleg tega delno odvisno od dejanske premise glede obstoječe običajne prakse v Združenem kraljestvu, v okviru katere se ob prenosu izgub med družbami na splošno opravi plačilo. In sicer zato, ker obravnavana zadeva izhaja iz predpostavke, da bo družba prenosnica utrpela škodo, če ne bo smela za plačilo prenesti izgube na družbe prosilke. Taka gospodarska škoda bo nastala le, če bo družba prenosnica v likvidno slabšem položaju zaradi nezmožnosti takojšnje unovčitve izgub, ne da bi morala čakati na poznejša poslovna leta. Če pa so bile izgube prenesene brez plačila nadomestila, se bo vsak negativni učinek, do katerega pride zaradi zakonodaje Združenega kraljestva, občutil le na ravni skupine, in ne na ravni družbe prenosnice.
II – Nacionalno pravo, dejansko stanje, postopek in vprašanji za predhodno odločanje
A – Zakonodaja Združenega kraljestva
Nacionalne določbe, ki so bile uporabljene v postopku v glavni stvari, so v Income and Corporation Taxes Act 1988 (zakon iz leta 1988 o dohodnini in davkih od dohodkov pravnih oseb, v nadaljevanju: ICTA).
Skupina družb“ je v členu 413(3) ICTA opredeljena tako: šteje se, da sta družbi članici skupine družb, če je ena 75‑odstotna hčerinska družba druge ali če sta obe 75‑odstotni hčerinski družbi tretje družbe.
ICTA določa dve vrsti olajšave za skupine: zahtevki skupine za olajšavo za skupine (ki so bili sporni v sodbi Marks & Spencer) in konzorcijski zahtevki za olajšavo za skupine (v nadaljevanju: konzorcijska olajšava) (ki so bili sporni v sodbah ICI in Philips Electronics UK in so sporni v obravnavani zadevi).
V skladu s členom 402 ICTA lahko družba (v nadaljevanju: prenosna družba) prenese olajšave za gospodarske izgube in druge zneske, ki se odbijejo v okviru davka od dohodkov pravnih oseb, in se na zahtevo druge družbe (v nadaljevanju: družba prosilka) pripišejo družbi prosilki kot olajšava, odobrena v okviru davka od dohodkov pravnih oseb, imenovana „olajšava za skupine“. Odstavek 3 te določbe določa, da se na podlagi vložitve tako imenovanega „konzorcijskega zahtevka“ davčna olajšava lahko prav tako pridobi v primeru družbe prenosnice in družbe prosilke, če je ena od njiju, med drugim, članica skupine družb, druga pa je v lasti konzorcija, še ena družba pa je članica skupine družb in konzorcija.
V skladu z odstavkom 3A člena 402 ICTA davčne olajšave za skupine ni mogoče pridobiti, če glede družbe prenosnice in družbe prosilke niso izpolnjeni pogoji, določeni v odstavku 3B, in sicer, da sta družbi rezidentki Združenega kraljestva ali pa družbi nerezidentki, ki v Združenem kraljestvu opravljata gospodarsko dejavnost prek stalne poslovne enote.
V členu 406(1) so tri opredelitve. „Vezna družba“ pomeni družbo, ki je članica konzorcija, hkrati pa je tudi članica skupine družb. „Konzorcijska družba“ v povezavi z vezno družbo je družba v lasti konzorcija, katerega članica je vezna družba. „Članica skupine“ v povezavi z vezno družbo je družba, ki je članica skupine, katere članica je tudi vezna družba, sama pa ni članica konzorcija, katerega članica je vezna družba.
V skladu s členom 406(2) ICTA „lahko članica skupine, kadar lahko vezna družba  vloži konzorcijski zahtevek v zvezi z izgubo ali drugim zneskom, upravičenim za olajšavo v upoštevnem obračunskem obdobju konzorcijske družbe, vloži kateri koli konzorcijski zahtevek, ki bi ga lahko vložila vezna družba“, ki predstavlja enak delež prenesenih izgub, kot če bi vezna družba bila družba prosilka.
Zaradi povezanega učinka členov 402(3A) in (3B) in 406(2) ICTA mora za namene konzorcijske olajšave vezna družba biti družba rezidentka Združenega kraljestva ali nerezidentka, ki opravlja gospodarsko dejavnost v Združenem kraljestvu prek stalne poslovne enote. Z drugimi besedami, vezna družba in tudi družbe prenosnice in družbe prosilke morajo biti zavezanke za davek od dohodkov pravnih oseb.
B – Skupina družb in konzorcij
V obravnavani zadevi so družba Felixstowe Dock and Railway Company Ltd in druge družbe „družbe prosilke“. ( 7 ) Vse so članice skupine Hutchison Whampoa, katere končna matična družba je družba Hutchison Whampoa Ltd, družba s sedežem v Hongkongu in tamkajšnja družba rezidentka, ki ima v posredni lasti 100‑odstotni delež družb prosilk. ( 8 )
Družba Hutchison 3G UK Ltd je „družba prenosnica“. Bila je v 100‑odstotni lasti družbe Hutchison 3G UK Holdings Ltd.
Družba Hutchison 3G UK Holdings Ltd je bila konzorcijska družba. V zadevnem obdobju je bila v lasti konzorcija, ki so ga sestavljale družba Hutchison 3G UK Investments Sàrl, družba s sedežem v Luksemburgu in tamkajšnja rezidentka (v deležu 50,1 %), tri druge družbe iz skupine Hutchison Whampoa s sedežem na Britanskih Deviških otokih in tamkajšnje rezidentke (v skupnem deležu 14,9 %) ter dve drugi družbi, ki nista povezani s skupino Hutchison Whampoa (v deležu 20 % oziroma 15 %).
Družba Hutchison 3G UK Investments Sàrl je bila „vezna družba“, ki je povezovala skupino in konzorcij. V celoti je bila v lasti družbe Hutchison Europe Telecommunications Sàrl, družbe s sedežem v Luksemburgu in tamkajšnje rezidentke. ( 9 ) Obe družbi sta posredni 100‑odstotni hčerinski družbi družbe Hutchison Whampoa Ltd. Druge povezave, ki vezno družbo povezujejo z družbo Hutchison Whampoa Ltd, potekajo prek več posrednih holdinških družb, s sedežem v Luksemburgu in zunaj EU/EGP (Hongkong, Britanski Deviški otoki in Kajmanski otoki).
C – Postopek v glavni stvari in vprašanji za predhodno odločanje
Družba prenosnica je opravljala dejavnost operaterja mobilne telefonije. Z vzpostavitvijo svojega sistema je imela precejšnje izdatke in je zato v prvih letih delovanja utrpela znatne izgube. V zadevnem obdobju je bila v smislu člena 406(1)(b) ICTA družba prenosnica v lasti konzorcijske družbe, kot je pojasnjeno zgoraj.
Družbe prosilke, ki so v istem obdobju ustvarile dobiček iz poslovanja, so zaprosile za upoštevanje izgub družbe prenosnice. Kot je navedeno v predložitveni odločbi, je bila družba prenosnica v skladu z dogovorom v okviru skupine Hutchison Whampoa upravičena do prejema 30 penijev za vsak funt prenesenih izgub. Družbe prosilke so bile „članice skupine“ v smislu člena 406(1)(c) ICTA, ker so bile posredne hčerinske družbe družbe Hutchison Whampoa Ltd, v katerih je ta imela vsaj 75‑odstotni delež. ( 10 )
Družbe prosilke so vložile zahtevke za konzorcijsko olajšavo na podlagi členov 402(3) in 406 ICTA. Njihovi zahtevki so bili zavrnjeni z obrazložitvijo, da vezna družba (ki z ničimer ni bila neposredno udeležena v teh postopkih) ni rezidentka Združenega kraljestva, ampak Luksemburga. Ta družba ni smela prenesti pravice do vložitve zahtevka za konzorcijsko olajšavo na drugo članico skupine na podlagi člena 406(1) ICTA, ker sama ni imela pravice vložiti takega zahtevka zaradi izjeme iz člena 402(3B).
Potem ko je bila zadeva predložena First‑Tier Tribunal (Tax Chamber), se je to odločilo, da prekine odločanje in Sodišču v predhodno odločanje predloži ti vprašanji:
Ali v okoliščinah:
v katerih zakonodaja države članice (kot je Združeno kraljestvo) določa, da lahko družba (v nadaljevanju: družba prosilka) zaprosi za olajšavo za skupine za izgube družbe, ki je v lasti konzorcija (v nadaljevanju: konzorcijska družba), pod pogojem, da je družba, ki je del iste skupine družb kot družba prosilka, tudi članica konzorcija (v nadaljevanju: vezna družba), in
v katerih matična družba skupine družb (ki sama ni družba prosilka, konzorcijska družba ali vezna družba) ni rezidentka Združenega kraljestva ali druge države članice,
člena 49 PDEU in 54 PDEU [prej člena 43 ES in 48 ES] izključujeta pogoj, da mora biti ‚vezna družba‘ rezidentka Združenega kraljestva ali opravljati gospodarsko dejavnost v Združenem kraljestvu prek tamkajšnje stalne poslovne enote?
Če je odgovor na prvo vprašanje pritrdilen, ali mora Združeno kraljestvo zagotoviti pravno varstvo družbi prosilki (na primer tako, da se tej družbi omogoči, da zaprosi za olajšavo za izgube konzorcijske družbe), če:
je ‚vezna družba‘ uveljavljala svobodo ustanavljanja, konzorcijska družba in družbe prosilke pa niso uveljavile nobene od svoboščin, ki jih zagotavlja pravo Unije,
so povezava(e) med družbo prenosnico in družbo prosilko družbe, ki vse nimajo sedeža v Uniji/[Evropskem gospodarskem prostoru (EGP)]?“
Pisna stališča so predložile družba Felixstowe Dock and Railway Company in druge družbe, nemška, francoska, nizozemska vlada in vlada Združenega kraljestva ter Evropska komisija. Obravnava je bila 3. septembra 2013 in na njej so vse navedene stranke, razen francoske vlade, ustno predstavile svoja stališča.
III – Presoja
A – Uvodne ugotovitve
Vprašanji, ki ju je postavilo predložitveno sodišče, se nanašata na svobodo ustanavljanja. Svojo presojo bom oprl na člena 43 ES in 48 ES, ker členov 49 PDEU in 54 PDEU za spor o glavni stvari ni mogoče uporabiti ratione temporis.
V tej presoji bom vprašanji obravnaval skupaj. Predložitveno sodišče v bistvu sprašuje, najprej, ali v položaju, ki je sporen v postopku v glavni stvari, člena 43 ES in 48 ES nasprotujeta pogoju, da mora biti za namene sistema konzorcijske olajšave „vezna družba“ rezidentka Združenega kraljestva ali opravljati gospodarsko dejavnost v Združenem kraljestvu prek stalne poslovne enote. Kot drugo sprašuje, ali je v skladu z navedenima členoma državi članici prepovedano zahtevati, da mora biti najnižja skupna matična družba v skupini družb, ki ji pripadajo vezna družba in družbe prejemnice izgub za davčne namene, rezidentka države članice ali države EGP ali da morajo povezave med vezno družbo in družbami prejemnicami izgub za davčne namene tvoriti zgolj take družbe. Nazadnje sprašuje, ali je treba zagotoviti pravno varstvo, kakršno je odobritev konzorcijske olajšave družbam prosilkam, če pravilo Združenega kraljestva krši svobodo ustanavljanja.
Na začetku je treba ugotoviti, da se obravnavana zadeva ne nanaša na razdelitev davčne pristojnosti med državami članicami, čeprav iz stališč nemške in francoske vlade izhaja bojazen, da bi rezultat te zadeve lahko ogrozil njihovo pristojnost za obdavčenje mednarodnih skupin družb, ki so pod nadzorom matičnih družb s sedežem v tretji državi.
V obravnavani zadevi gre dejansko za prenos izgub z ene družbe s sedežem v Združenem kraljestvu, ki je zavezanka za davek od dohodkov pravnih oseb v Združenem kraljestvu, s ciljem, da bi se v tej državi članici odbile od dobičkov, ki jih je ustvarila druga družba s sedežem v Združenem kraljestvu, ki je prav tako zavezanka za davek od dohodkov pravnih oseb v Združenem kraljestvu. Zato ne gre za spor o čezmejnem prenosu izgub med družbami rezidentkami različnih držav članic, zaradi katerega bi se postavilo vprašanje razdelitve davčne pristojnosti, kot v primeru sodb National Grid Indus ( 11 ) in Philips Electronics UK ( 12 ). V obravnavani zadevi gre le za vprašanje, ali se prenos izgub za konzorcijsko olajšavo z ene družbe s sedežem v Združenem kraljestvu na drugo članico konzorcija lahko pogojuje s tem, da mora biti vezna družba družba s sedežem v Združenem kraljestvu ali imeti v Združenem kraljestvu stalno poslovno enoto.
V teh okoliščinah je koristno navesti tri stopnje razvoja zakonodaje Združenega kraljestva v zvezi z olajšavo za skupine. Do 1. aprila 2000 (to je pred obdobjem, ki je upoštevno za obravnavani postopek) zahtevek za olajšavo za skupine med dvema sestrskima družbama ni bil dovoljen, če njuna matična družba ni bila rezidentka Združenega kraljestva. Vendar pa lahko od 1. aprila 2000 (ki je obdobje, upoštevno za obravnavani postopek) družbe, ki pripadajo isti skupini, medsebojno prenesejo izgube, ne glede na rezidentstvo njihove matične družbe. Iz tega izhaja, da ne bi bilo ovir za to, da bi družba prosilka uporabila izgube družbe prenosnice, če bi imela skupina Hutchison Whampoa v upoštevnem obdobju (posredno) v lasti vsaj 75 % družbe prenosnice, namesto 65 %, ki jih je dejansko imela v lasti, saj bi bila na ta način članica skupine v smislu člena 402(1) in (2) ICTA. V letu 2010, to je po obdobju, na katero se nanaša postopek v glavni stvari, so bila pravila Združenega kraljestva o olajšavi za skupine spremenjena s Corporation Tax Act 2010 (zakon o davku od dohodkov pravnih oseb iz leta 2010), v skladu s katerim lahko družba s sedežem v Uniji/EGP deluje kot vezna družba. Vendar pa morajo biti na podlagi teh pravil vezna družba in družbe prosilke članice iste skupine in v tej ne sme biti udeležena družba, ki nima sedeža v Uniji/EGP.
Če bo Sodišče ugotovilo obstoj prepovedane omejitve temeljnih svoboščin, potem glede na navedeno sporne zakonodaje Združenega kraljestva ne bo mogoče utemeljiti s sklicevanjem na nujnost ohranjanja razdelitve davčne pristojnosti med državami članicami. Glede na zgoraj opisani razvoj zakonodaje, v katerem je olajšava za skupine postala dostopna ne glede na državno pripadnost matične družbe ali družb v skupini, ki niso družba prenosnica in družba prosilka, je prav tako ni mogoče upravičiti s sklicevanjem na usklajenost davčnega sistema. Združeno kraljestvo dejansko z ničimer ni utemeljilo nacionalnega pravila, kakor je bilo spremenjeno, ker po njegovem mnenju položaj v postopku v glavni stvari ne spada na področje uporabe prava Unije. ( 13 )
Opozoriti je treba tudi, da neposredno obdavčenje v skladu s sodno prakso spada v pristojnost držav članic, vendar te pristojnosti ni dovoljeno izvajati v nasprotju s pravom Unije in, natančneje, s temeljnimi pravicami, ki jih zagotavljata Pogodbi. Kot je poudarila generalna pravobranilka J. Kokott, države članice na podlagi prava Unije v okviru svojih zakonodaj o davku od dohodkov pravnih oseb načeloma niso dolžne določiti olajšave za skupino za izgube, ker oblikovanje davčnega sistema spada v pristojnost vsake države članice. Vendar pa mora biti taka pravica, če se zagotavlja, določena tako, da je v skladu s temeljnimi svoboščinami prava Unije, zlasti s svobodo ustanavljanja. ( 14 )
B – Delovanje sistema olajšave za skupine
Olajšava za skupine, kakršna velja v Združenem kraljestvu, v gospodarskem smislu omogoča družbi prenosnici, da prenese svoje izgube na družbo prosilko, ki jih lahko odbije od svojega obdavčljivega dobička. S tem družba prenosnica izgubi možnost, da bi te izgube uporabila v davčne namene, in zlasti pravico, da bi jih prenesla v naslednja finančna leta. ( 15 )
Očitno je, da je v Združenem kraljestvu običajna praksa, da se ta prenos opravi za plačilo, ( 16 ) ki pogosto pomeni vrednost znižanja davka od dohodkov pravnih oseb zaradi te izgube, čeprav zahteva po plačilu ni zakonsko predpisana, razen če bi lahko taka zahteva izhajala iz fiduciarnih dolžnosti vodstva družbe prenosnice v skladu s pravom družb. V obravnavani zadevi so družbe prosilke, na primer, pristale na plačilo 30 penijev za vsak funt prenesenih izgub.
Ker sistem olajšave za skupine v Združenem kraljestvu ne temelji na konsolidaciji dobičkov in izgub za davčne namene na ravni skupine družb, je očitno, da družba prenosnica, kot neodvisna pravna oseba z namenom ustvarjanja dobička, za izgube, ki bi jih pozneje lahko uporabila za znižanje svojih poznejših davkov, običajno ne bo pristala na prenos brez nadomestila. Družba prenosnica s prenosom izgub proti nadomestilu, ki odraža veljavno stopnjo davka od dohodkov pravnih oseb, hitreje (in z večjo gotovostjo) unovči svoje izgube in s tem pridobi likvidno prednost.
Če ustaljena praksa v Združenem kraljestvu ne bi bila taka, kot je opisano zgoraj, ne bi bilo mogoče razumeti, da lahko družbi prenosnici nastane kakršna koli dejanska škoda zaradi pravne norme, v skladu s katero ji ni dovoljeno prenesti izgub na drugo družbo, ali, z drugimi besedami, prenesti sredstev, ki imajo potencialno ekonomsko vrednost kot odbitek od poznejših davčnih obveznosti, na tujo osebo proti plačilu, ki ne odraža vrednosti, ki bi jih ta sredstva imela za družbo prenosnico. Prav tako ne bi bilo mogoče zatrjevati, da bi pravna norma, v skladu s katero profitni družbi ne bi bilo dovoljeno prenesti sredstev brez primernega plačila, pomenila omejitev svobode ustanavljanja. Ker ne gre za tako dejansko stanje, se torej negativni učinek, ki izhaja iz zakonodaje Združenega kraljestva, ne bi občutil na ravni družbe prenosnice, ampak bi ga občutile le tiste družbe, ki so v skupini in konzorciju višje od družbe prenosnice in družb prosilk, to pomeni na ravni skupine, in sicer kot zvišanje davčne obveznosti skupine kot celote.
Ta likvidna prednost ali možnost pridobiti tako prednost bo verjetno povečala vrednost družbe prenosnice in zato tudi vsakega deleža v njej. To pomeni, da je možnost olajšave za skupine koristna za lastnice družbe prenosnice, ne glede na to, ali gre za neposredne ali posredne matične družbe ali za članice konzorcija z manjšinskimi deleži. ( 17 )
Za družbo prosilko je taka rešitev finančno nevtralna: družbi prenosnici plača znesek, ki ustreza davku, ki se mu izogne zaradi prenosa, namesto da bi enak znesek plačala državi. Ker pa morata v skladu z zakonodajo Združenega kraljestva družba prosilka in vezna družba tudi v okviru konzorcijske olajšave pripadati isti skupini, se s koristjo, ki jo skupina pridobi zaradi olajšave za skupine, upravičijo dogovori med družbami prosilkami in družbami prenosnicami, saj je zaradi nje davčna obveznost na ravni skupine nižja. ( 18 )
C – Katera temeljna svoboščina je upoštevna glede na predmet spora?
Glede na merila, določena v sodni praksi Sodišča, bi se lahko pojavil dvom, ali je zakonodaja Združenega kraljestva sploh v zvezi s svobodo ustanavljanja. Sodišče je kot pomembno za to, da se svoboda ustanavljanja lahko uporabi, določilo stopnjo nadzora, ki se izvaja nad zadevno družbo. V obravnavani zadevi je stopnja nadzora, ki se zahteva na podlagi nacionalnega prava, določena v razponu od 5 %, kar skoraj ne daje „nadzora“, do 74,99 %. Kot kaže, se ta dvom lahko razreši na podlagi dejstev obravnavane zadeve, kot bom pojasnil v nadaljevanju, hkrati pa je svoboda ustanavljanja okvir, v katerem je predložitveno sodišče postavilo vprašanji.
V zvezi s tretjimi državami, glede na zapleteno korporacijsko sestavo skupine Hutchison Whampoa, se postavlja vprašanje, ali bi bilo treba zadevno zakonodajo Združenega kraljestva presojati z vidika svobode ustanavljanja, ki se za tretje države ne uporablja, in/ali z vidika prostega pretoka kapitala, ki se uporablja tudi za te države.
Sodišče je v sodbi z dne 13. novembra 2012 v zadevi Test Claimants in the FII Group Litigation (C‑35/11) navedlo, da je treba v skladu z zdaj že ustaljeno sodno prakso za ugotovitev, ali se za neko zakonodajo uporablja ena ali druga svoboščina o prostem pretoku, upoštevati namen zadevne zakonodaje. Nacionalna zakonodaja, ki se uporabi samo za udeležbo, ki imetniku omogoča odločilno vplivanje na odločitve družbe in odločanje o njenih dejavnostih, spada na področje svobode ustanavljanja. Nasprotno pa je treba nacionalne predpise, ki se uporabljajo za udeležbo, opravljeno izključno kot denarno naložbo, brez namena vplivati na upravljanje in nadzor podjetja, preučiti izključno glede na prosti pretok kapitala. ( 19 )
V okoliščinah, v katerih na podlagi namena nacionalne zakonodaje ni mogoče ugotoviti, ali ta zakonodaja spada pretežno pod člen 49 PDEU ali člen 63 PDEU, Sodišče upošteva dejstva v obravnavani zadevi, da bi ugotovilo, ali spada položaj, na kateri se nanaša spor o glavni stvari, na eno od področij navedenih določb (moj poudarek). ( 20 )
V obravnavani zadevi je treba razlikovati med dvema vrstama olajšav za skupine, ki so na voljo na podlagi zakonodaje Združenega kraljestva. Pravila Združenega kraljestva glede zahtevkov skupine za olajšavo za skupine se glede na namen očitno nanašajo na tisto udeležbo, ki imetniku omogoča odločilno vplivanje na odločitve družbe in odločanje o njenih dejavnostih. Uporabljajo se za družbe, ki so vsaj 75‑odstotne hčerinske družbe. Ta pravila torej spadajo na področje svobode ustanavljanja.
V zvezi s konzorcijskimi zahtevki za olajšave za skupine položaj ni tako jasen. Določbe o konzorcijski olajšavi se uporabljajo, kadar imajo članice konzorcija v lasti vsaj 75 % osnovnega kapitala konzorcijske družbe, pri čemer je vsaka lastnica vsaj 5 in manj od 75 odstotkov. ( 21 ) S tem so zajeti primeri z eno prevladujočo lastnico in primeri z več medsebojno neodvisnimi družbami delničarkami. Teoretično bi lahko obstajala konzorcijska družba z dvajsetimi družbami delničarkami, od katerih bi vsaka imela 5‑odstotni delež. Iz tega bi lahko nastal položaj, ko bi obstajalo dvajset veznih družb, konzorcijska družba pa bi lahko svoje izgube, v deležih po 5 %, prenesla na 20 različnih skupin družb.
Po mojem mnenju ni predvideno, da bi se določbe Združenega kraljestva o konzorcijski olajšavi uporabljale le za tisto udeležbo, ki imetniku omogoča odločilno vplivanje na odločitve družbe. Kot je na obravnavi navedel predstavnik družb prosilk, v skladu z davčno zakonodajo Združenega kraljestva ni nujno, da člani konzorcija izvajajo kakršen koli zakonsko določen skupen nadzor nad konzorcijsko družbo. ( 22 ) Glede na navedeno menim, da se holdingi, ki so upravičeni do konzorcijske olajšave, lahko štejejo za neposredna vlaganja, morebitne njim naložene omejitve pa za omejitve prostega pretoka kapitala. ( 23 )
Vendar so v skladu s predpisi Združenega kraljestva dovoljeni tudi položaji, v katerih je konzorcijska družba pod nadzorom ene skupine družb. Tak je položaj družbe prenosnice v obravnavani zadevi: 65 % te družbe je v posredni lasti skupine Hutchison Whampoa (50,1 % prek vezne družbe in 14,9 % prek treh družb v skupini s sedežem na Britanskih Deviških otokih). Zato sporne določbe načeloma lahko omejijo svobodo ustanavljanja in bi se moral položaj, ki je sporen v postopku v glavni stvari, obravnavati tako, da spada na področje te temeljne svoboščine.
Glede na navedeno menim, da dejansko stanje zadeve spada na področje uporabe člena 43 ES, zaradi česar je utemeljena presoja sistema konzorcijske olajšave Združenega kraljestva najprej z vidika svobode ustanavljanja.
D – Obstoj omejitve svobode ustanavljanja
Svoboda ustanavljanja, ki jo člen 43 ES priznava državljanom Unije in ki zajema pravico začeti in opravljati dejavnost kot samozaposlena oseba ter pravico do ustanovitve in vodenja podjetij, in sicer pod enakimi pogoji, kot jih za svoje državljane določa zakonodaja države članice, v kateri se taka ustanovitev izvede, za družbe, ki so ustanovljene v skladu z zakonodajo države članice in ki imajo statutarni sedež, glavno upravo ali glavni kraj poslovanja v Evropski uniji, zajema v skladu s členom 48 ES pravico opravljati dejavnost prek hčerinske družbe, podružnice ali agencije. Ker za gospodarske subjekte člen 43(1), drugi stavek, ES izrecno določa možnost svobodne izbire ustrezne pravne oblike, v kateri želijo opravljati dejavnosti v drugi državi članici, ta svobodna izbira ne sme biti omejena z diskriminatornimi davčnimi določbami. ( 24 )
Z zakonodajo Združenega kraljestva je določen pogoj, da je vezna družba rezidentka Združenega kraljestva ali družba nerezidentka, ki v Združenem kraljestvu opravlja gospodarsko dejavnost prek stalne poslovne enote. Ta določba je očitna omejitev svobode ustanavljanja vezne družbe, ki ima sedež v Luksemburgu, in njene neposredne matične družbe, ki ima prav tako sedež v Luksemburgu.
Sodišče je v sodbi Marks & Spencer odločilo, da „olajšava za skupino, kot je ta v postopku v glavni stvari, pomeni davčno ugodnost za zadevne družbe. S pospešenim poračunanjem izgub družb, ki poslujejo z izgubo, s takojšnjim odbitjem od dobičkov drugih družb v skupini, daje taka olajšava skupini likvidno prednost.“ ( 25 ) Ali to pomeni, da se negativni učinki občutijo le na ravni skupine ali jih občuti končna matična družba, ki je v obravnavani zadevi podjetje s sedežem v tretji državi? Menim, da jih ne občuti.
Kot sem pojasnil zgoraj, se v okviru sistema olajšav za skupine Združenega kraljestva dejansko medsebojno pobotajo dobički in izgube v skupini in/ali konzorciju, vendar ne s konsolidacijo davčnega obračuna ali prenosom obdavčljivih dobičkov kot prispevka skupine družb, ampak na podlagi dogovorov, v skladu s katerimi se izgube prenesejo za plačilo in se tako ustvari likvidna prednost za družbo prenosnico. Če prenos izgub in zato konzorcijska olajšava zaradi državne pripadnosti vezne družbe nista dovoljena, prizadene negativni finančni učinek v obliki izgube likvidne prednosti najprej družbo prenosnico. V skladu s sodno prakso Sodišča se tako zmanjšanje likvidnostnih sredstev šteje za neugodno obravnavanje, ki pomeni omejitev. ( 26 ) Slabši položaj, v katerem je družba zaradi rezidenčnega statusa matične družbe, je v sodbi Metallgesellschaft in drugi zadostoval za ugotovitev kršitve svobode ustanavljanja. ( 27 )
Prav tako občutijo negativni učinek lastnice družbe prenosnice, in sicer kot znižanje vrednosti njihovih deležev, ne glede na to, ali so ti deleži kontrolni deleži, stabilni manjšinski deleži ali naložbe v vrednostne papirje. Za svobodo ustanavljanja so seveda upoštevni le prvonavedeni.
Zato je v obravnavani zadevi vezna družba s sedežem v Luksemburgu, ki ima v neposredni lasti 50,1 % družbe prenosnice s sedežem v Združenem kraljestvu, v slabšem položaju, kakor bi bila družba rezidentka Združenega kraljestva, ki je z vidika njene povezovalne vloge med dvema družbama s sedežem v Združenem kraljestvu, ki sta zavezanki za davek od dohodkov pravnih oseb v Združenem kraljestvu, v primerljivem položaju. Tega ne spremeni dejstvo, da slabši položaj vpliva tudi na vrednost vezne družbe s sedežem v Luksemburgu in ga zato občutijo lastnice te družbe, ki so delno družbe s sedežem v tretji državi, in na koncu tudi končna matična družba s sedežem v tretji državi, ki ima nadzor nad to zapleteno korporativno strukturo.
Obstaja torej neposredna diskriminacija vezne družbe na podlagi državne pripadnosti. Zaradi določb Združenega kraljestva je za matično družbo vezne družbe ugodneje, če hčerinsko družbo ustanovi v Združenem kraljestvu in ne kje drugje.
Kot sem pojasnil zgoraj, vlada Združenega kraljestva ni navedla razlogov, s katerimi bi utemeljila omejitev iz nacionalne zakonodaje. Zato tega vprašanja ne morem obravnavati.
Na tem mestu je treba tudi ugotoviti, ali se družbe prosilke dejansko lahko sklicujejo na svobodo ustanavljanja. Iz sodbe Philips Electronics UK ( 28 ) izhaja, da se družbe za namene obdavčitve lahko sklicujejo na omejitve svobode ustanavljanja druge družbe, ki je z njimi povezana, če te omejitve vplivajo na njihovo obdavčenje. Zato v zvezi s tem ni pomembno, da družba prenosnica in družbe prosilke niso uveljavile svobode ustanavljanja.
Zato bi se družbe prosilke za namene obdavčitve lahko sklicevale na omejitev svobode ustanavljanja vezne družbe, če predpisi Združenega kraljestva, kot jih razlaga nacionalno sodišče, niso skladni s členoma 43 ES in 48 ES.
Kot vmesni predlog ugotavljam, da pogoj glede rezidentstva Združenega kraljestva ali stalne poslovne enote v Združenem kraljestvu, ki velja za vezno družbo v zvezi s konzorcijskim zahtevkom za olajšavo za skupine, pomeni neutemeljeno omejitev svobode ustanavljanja in zato v skladu s členoma 43 ES in 48 ES ni dopusten.
E – Tretje države in svoboda ustanavljanja
Odnos med svobodo ustanavljanja in tretjimi državami je v obravnavani zadevi pomemben, saj predložitveno sodišče z drugim vprašanjem sprašuje, ali mora Združeno kraljestvo zagotoviti pravno varstvo družbi prosilki, na primer tako, da se tej družbi omogoči, da zaprosi za olajšavo za izgube konzorcijske družbe, če je „vezna družba“ uveljavljala svobodo ustanavljanja, konzorcijska družba in družbe prosilke pa niso uveljavile nobene od svoboščin, ki jih zagotavlja pravo Unije, in so povezava(e) med družbo prenosnico in družbo prosilko družbe, ki vse nimajo sedeža v Uniji/EGP.
To vprašanje je po mojem mnenju treba presojati v okviru prvega vprašanja, ker se v bistvu nanaša na predmet urejanja svobode ustanavljanja, in ne na pravna sredstva, ki so na voljo po katerem koli procesnopravnem pomenu pojma. ( 29 ) Z drugimi besedami, če pogoj, da je vezna družba rezidentka Združenega kraljestva ali ima tam stalno poslovno enoto, v skladu s Pogodbo ni dopusten, ali bi bilo potem še vedno dopustno zahtevati, da je vezna družba družba s sedežem v Uniji/EGP ali da veriga družb med družbo prenosnico in družbami prosilkami ne vključuje družb s sedežem v tretji državi?
Svoboda ustanavljanja se v nasprotju s prostim pretokom kapitala ne uporablja v povezavi s tretjimi državami. Ali to pomeni, da se družbe s sedežem v Uniji, ki jih dejansko nadzirajo družbe ali fizične osebe iz tretjih držav, štejejo za izjemo od svobode ustanavljanja? Z drugimi besedami, ali na svobodo ustanavljanja vezne družbe s sedežem v Luksemburgu vpliva dejstvo, da jo nadzira matična družba s sedežem v tretji državi?
Na tem mestu bi bilo treba opozoriti, da se v skladu s členom 48 ES družbe ali podjetja, ustanovljena v skladu z zakonodajo posamezne države članice, ki imajo statutarni sedež, glavno upravo ali glavni kraj poslovanja v Uniji, v zvezi s svobodo ustanavljanja obravnavajo enako kakor fizične osebe, ki so državljani držav članic. Kot je Sodišče navedlo v sodbi ICI ( 30 ), je sedež družbe v smislu člena 48 ES vez s pravnim sistemom posamezne države, enako kot je v primeru fizičnih oseb državljanstvo.
Pogodbe in sodna praksa Sodišča z ničimer ne omogočajo ugotovitve, da je svoboda ustanavljanja, ki jo pravo Unije daje družbam ali podjetjem, navedenim v členu 48 ES, omejena ali prizadeta zato, ker so te družbe ali podjetja pod nadzorom pravnih ali fizičnih oseb iz tretje države. Status družbe kot družbe s sedežem v Uniji se določa na podlagi sedeža družbe in pravnega reda, v skladu s katerim je družba ustanovljena, in ne državljanstva njenih delničarjev. Če družbe s sedežem v Uniji ne bi bile zajete s svobodo ustanavljanja, bi bilo iz te svobode izvzetih več pravnih oseb s sedežem v Uniji, države članice pa bi jih lahko tudi sicer drugače obravnavale, ne le na področju obdavčitve.
V sodbi Halliburton Services ( 31 ) je bilo dokazano, da zakonite pravice družb države članice na podlagi prava Unije niso bile prizadete zaradi tega, ker je bila njihova matična družba, družba Halliburton Inc., ustanovljena v Združenih državah Amerike. Vendar pa iz te sodbe ni mogoče razširjeno sklepati glede položajev, v katerih družbe s sedežem v Uniji, ki nimajo skupne matične družbe s sedežem v Uniji, pripadajo skupini družb, ki nima sedeža v Uniji. V sodbi Halliburton Services je nacionalno sodišče že potrdilo, da na podlagi dvostranske pogodbe o obdavčenju, sklenjene med Nizozemsko in Združenimi državami Amerike, hčerinske družbe s sedežem na Nizozemskem, ki je kupila nizozemsko stalno poslovno enoto hčerinske družbe s sedežem v Nemčiji, ni mogoče diskriminirati zaradi tega, ker je bila matična družba skupine ustanovljena v Združenih državah. ( 32 )
Glede na navedeno imata v obravnavani zadevi vezna družba, ki je registrirana v Luksemburgu, in njena neposredna matična družba, ki je prav tako registrirana v Luksemburgu, pravico do svobode ustanavljanja, ne glede na to, da ju na koncu nadzira matična družba s sedežem v Hongkongu.
F – Dopustne omejitve
Ali to pomeni, da Združeno kraljestvo ne sme zahtevati, da veriga družb med družbo prenosnico in družbami prosilkami ne sme biti prekinjena na območju Unije/EGP? Komisija v stališčih navaja, da bi Združeno kraljestvo lahko določilo tak pogoj, vendar ga v obdobju, ki je sporno v postopku v glavni stvari, ni določilo.
Po mojem mnenju zaradi omenjenega položaja tega dela vprašanj predložitvenega sodišča ni mogoče šteti za hipotetičnega niti ni mogoče vprašanja glede tretjih držav šteti za neupoštevnega tako, da ga Sodišče ne bi smelo obravnavati. V položaju, ko so na podlagi nacionalne določbe diskriminirane „tuje“ pravne ali fizične osebe in zato ta določba ni skladna s pravom Unije, dejansko ni mogoče izključiti možnosti, da bo nacionalno sodišče navedeni položaj lahko popravilo z razlago, v skladu s katero bi bila taka diskriminacija državljanov Unije/EGP ali družb s sedežem v Uniji/EGP odpravljena, ne da bi se ugodnost vključenosti v pravico razširila na pravne ali fizične osebe iz tretje države. Ali je to v skladu z zakonodajo mogoče, je vprašanje nacionalnega prava; pravo Unije ne zahteva, da se druge temeljne svoboščine, ki niso prosti pretok kapitala, razširijo na subjekte iz tretjih držav. ( 33 )
V sodbi Test Claimants in the Thin Cap Group Litigation ( 34 ) je Sodišče iz področja uporabe svobode ustanavljanja izvzelo položaje, v katerih je matična družba, ki ima nadzor nad družbami posojilodajalkami in posojilojemalkami s sedežem v Uniji, rezidentka države nečlanice. Sodišče je odločilo, da opredelitev obresti, ki jih plača družba posojilojemalka, kot razdeljeni dobiček, posega v svobodo ustanavljanja, ampak samo glede matične družbe, ki nad obema drugima zadevnima družbama opravlja nadzor, ki ji omogoča vpliv na izbiro financiranja teh družb. V takem položaju se člena 43 ES in 48 ES ne uporabljata.
Ker svoboda ustanavljanja ne obsega tretjih držav, ni v nasprotju s pravom Unije, da se z zakonodajo Združenega kraljestva zahteva, da ima vezna družba sedež v Uniji/EGP. Drugače povedano, položaj, ko v okviru konzorcijske olajšave družba prenosnica ne sme prenesti izgube, če je zadevna vezna družba družba s sedežem v tretji državi, ne spada na področje uporabe člena 43 ES. Na primer, če bi bila v postopku v glavni stvari vezna družba, ki je članica konzorcija in skupine, ustanovljena na Britanskih Deviških otokih, in ne v Luksemburgu, se za utemeljitev zahtevka za konzorcijsko olajšavo ne bi smela sklicevati na svobodo ustanavljanja. Enako bi bilo tudi, če bi bila matična družba družbe s sedežem na Britanskih Deviških otokih zopet družba s sedežem v Uniji/EGP.
Zgoraj sem predlagal razlago, v skladu s katero je svoboda ustanavljanja po eni strani kršena, kadar prenos izgub ni dopusten, če je vezna družba družba s sedežem v Uniji/EGP, in po drugi strani ni kršena, če je vezna družba družba s sedežem v tretji državi. Sistem konzorcijskih olajšav sem obravnaval z vidika družbe prenosnice in slabšega položaja, v katerem bi lahko bila, kar pa v smislu svobode ustanavljanja vpliva na njene lastnice. Problematiko je treba prav tako preučiti z vidika družb prosilk.
V skladu z zakonodajo Združenega kraljestva morajo družbe prosilke pripadati isti skupini kot vezna družba, ali, drugače povedano, družba prosilka mora biti 75‑odstotna hčerinska družba vezne družbe ali obratno ali pa morata biti obe 75‑odstotni hčerinski družbi tretje družbe. V obravnavani zadevi so vezna družba in družbe prosilke 100‑odstotne hčerinske družbe družbe Hutchison International Limited, družbe s sedežem v Hongkongu, ki je sama 100‑odstotna hčerinska družba končne matične družbe skupine, družbe Hutchison Whampoa Ltd. Verige družb, ki povezujejo vezno družbo in družbe prosilke z njihovo skupno matično družbo, potekajo prek družb s sedežem v Uniji/EGP in tretjih državah; te družbe nimajo skupne matične družbe s sedežem v Uniji/EGP.
V sistemu, kakršen je sistem konzorcijske olajšave v Združenem kraljestvu, lahko nacionalni predpisi, s katerimi se določa povezava, ki mora obstajati med vezno družbo in družbo prosilko, vplivajo na svobodo ustanavljanja njune najnižje skupne matične družbe, ki ima zaradi možnosti, da se izgube ene družbe odbijejo od obdavčljivega dobička druge družbe, s čimer se zniža skupna davčna obveznost (pod)skupine, ki je pod njo, finančno korist. Če je najnižja skupna matična družba družba s sedežem v Uniji/EGP, lahko nacionalni predpisi, s katerimi se določa povezava, ustvarijo prepovedane omejitve svobode ustanavljanja. Če je najnižja skupna matična družba podjetje s sedežem v tretji državi, gre za položaj, ki je v skladu z razlago iz sodbe Test Claimants in the Thin Cap Group Litigation zunaj področja uporabe svobode ustanavljanja.
Poleg tega, če veriga družb med najnižjo skupno matično družbo s sedežem v Uniji/EGP in vezno družbo in/ali družbami prosilkami poteka prek tretjih držav, položaj ne spada na področje uporabe členov 43 ES in 48 ES. Svoboda ustanavljanja ne obsega pravice pravnih oseb s sedežem v tretjih državah do ustanavljanja hčerinskih družb ali podružnic v državah članicah. Tako kot v primeru družb s sedežem v Uniji/EGP državljanstvo delničarjev s kontrolnimi deleži ni upoštevno za spoštovanje svobode ustanavljanja, tudi ni upoštevno za nespoštovanje te svobode v primeru družb s sedežem v tretjih državah.
G – Prosti pretok kapitala
Kot sem pojasnil zgoraj, bi se zadevni predpisi Združenega kraljestva o konzorcijski olajšavi lahko ali morali obravnavati tako, da vplivajo na prosti pretok kapitala, natančneje na neposredne naložbe v osnovni kapital vezne družbe. Menim, da to ne spremeni rezultata zgornje presoje v zvezi z razmerji v okviru Unije/EGP, ker so zato, ker ni dovoljeno prenesti izgub, v slabšem položaju delničarke vezne družbe, ne glede na to, ali je njihov delež kontrolni ali manjši.
Če je prizadet prosti pretok kapitala, bo potrebna razširitev obsega konzorcijske olajšave v Združenem kraljestvu na družbe s sedežem v tretjih državah. Ker pa so bile pred 31. decembrom 1993 z zakonodajo Združenega kraljestva iz obsega konzorcijske olajšave izvzete tudi vezne družbe s sedežem v tretjih državah, prepoved omejitve prostega pretoka kapitala zaradi klavzule „stand‑still“ v členu 57(1) ES (zdaj člen 64(1) PDEU) za zadevne določbe ne velja. ( 35 )
H – Predlog odgovorov
Zato predlagam, da se na prvo vprašanje odgovori, da v okoliščinah, kakršne so v zadevi pred predložitvenim sodiščem, člena 43 ES in 48 ES nasprotujeta pogoju, da mora biti za namene sistema konzorcijske olajšave vezna družba rezidentka zadevne države članice ali da v tej državi članici opravlja gospodarsko dejavnost prek tamkajšnje stalne poslovne enote. Vendar pa v skladu z navedenima členoma državi članici ni prepovedano zahtevati, da mora biti najnižja skupna matična družba v skupini družb, ki ji pripadajo vezna družba in družbe prejemnice izgub za davčne namene, družba s sedežem v Uniji/EGP in da morajo povezave med vezno družbo in družbami prejemnicami izgub za davčne namene tvoriti zgolj družbe s sedežem v Uniji/EGP. Glede drugega vprašanja zadostuje, da se nanj odgovori podobno kot na četrto vprašanje v sodbi Philips Electronics UK.
IV – Predlog
Glede na navedeno Sodišču predlagam, da na vprašanji, ki ju je postavilo First‑Tier Tribunal (Tax Chamber), odgovori:
V okoliščinah, kakršne so v zadevi pred predložitvenim sodiščem, člena 43 ES in 48 ES (zdaj člena 49 PDEU in 54 PDEU) nasprotujeta pogoju, da mora biti za namene sistema konzorcijske olajšave vezna družba rezidentka zadevne države članice ali da v tej državi članici opravlja gospodarsko dejavnost prek tamkajšnje stalne poslovne enote. Vendar pa v skladu z navedenima členoma v nacionalni zakonodaji ni prepovedano zahtevati, da mora biti najnižja skupna matična družba v skupini družb, ki ji pripadajo vezna družba in družbe prejemnice izgub za davčne namene, družba rezidentka ene od držav članic ali držav Evropskega gospodarskega prostora in da morajo povezave med vezno družbo in družbami prejemnicami izgub za davčne namene tvoriti zgolj družbe s sedežem v Uniji/EGP.
Nacionalno sodišče ne sme uporabiti nobene določbe nacionalne zakonodaje, če je ta v nasprotju s členoma 43 ES in 48 ES.
Jezik izvirnika: angleščina.
V obravnavanih okoliščinah skupina družb pomeni skupino matičnih in hčerinskih družb, ki delujejo kot gospodarski subjekt s skupnim virom nadzora.
Konzorcij se na splošno lahko opredeli kot združenje dveh ali več družb, katerih cilj je sodelovati pri skupni dejavnosti ali vlagati finančna sredstva, da bi dosegle skupni cilj. Vendar pa je v skladu z davčnim pravom Združenega kraljestva obstoj konzorcija pogojen z izpolnitvijo določenega praga odstotka lastništva brez kakršne koli zahteve po skupnem cilju.
Glej sklepne predloge generalnega pravobranilca M. Poiaresa Madura, predstavljene 7. aprila 2005 v zadevi Marks & Spencer (sodba z dne 13. decembra 2005, C-446/03, ZOdl., str. I-10837, točka 17).
Sodba z dne 16. julija 1998 v zadevi Imperial Chemical Industries (ICI) proti Colmer (C-264/96, Recueil, str. I-4695), zgoraj navedena sodba Marks & Spencer in sodba z dne 6. septembra 2012 v zadevi Philips Electronics UK (C‑18/11).
V obravnavani zadevi je treba ločiti med pojmoma „najnižja skupna matična družba“ in „končna matična družba“. Prvo je mogoče opredeliti tako: družba C je najnižja skupna matična družba družb A in B, kadar sta družbi A in B njeni neposredni ali posredni hčerinski družbi, družba C pa nima hčerinske družbe D, ki bi bila matična družba družb A in B. Končna matična družba skupine družb je tista družba, ki je neposredna ali posredna matična družba vsem družbam v skupini in sama ni hčerinska družba nobene druge družbe.
Družbe prosilke so: Felixstowe Dock and Railway Company Ltd, Savers Health and Beauty Ltd, Walton Container Terminal Ltd, WPCS (UK) Finance Ltd, AS Watson Card Services (UK) Ltd, Hutchison Whampoa (Europe) Ltd, Kruidvat UK Ltd in Superdrug Stores plc.
Upoštevni gospodarski subjekti med družbo Hutchison Whampoa Ltd in družbami prosilkami so bile različne vmesne holdinške družbe s sedežem zunaj Unije/EGP (Hongkong ali Britanski Deviški otoki) in v Uniji (Združeno kraljestvo in Nizozemska).
Članica skupine Hutchison Whampoa je pozneje (23. junija 2005) prevzela zadnjenavedeni družbi, s čimer je družba Hutchison 3G UK Holdings Ltd sama postala članica skupine, kakor je opredeljena v členu 413(3)(a) ICTA.
V skladu s členom 413(3) ICTA.
Sodba z dne 29. novembra 2011 (C-371/10, ZOdl., str. I-12273, točka 45).
Točka 23. Druge zadeve, v katerih se je postavilo vprašanje razdelitve davčne pristojnosti, so na primer zgoraj navedena sodba Marks & Spencer, točka 45; sodbe z dne 15. maja 2008 v zadevi Lidl Belgium (C-414/06, ZOdl., str. I-3601, točka 31); z dne 25. februarja 2010 v zadevi X Holding (C-337/08, ZOdl., str. I-1215, točka 28) in z dne 21. februarja 2013 v zadevi A Oy (C‑123/11, točka 23).
Nizozemska vlada meni nasprotno, da gre za omejitev svobode ustanavljanja, ki je upravičena.
Glej sklepne predloge generalne pravobranilke J. Kokott, predstavljene 19. aprila 2012 k zgoraj navedeni sodbi Philips Electronics UK, točka 22 in navedena sodna praksa.
Glej sklepne predloge generalnega pravobranilca M. Poiaresa Madura, predstavljene 7. aprila 2005 k zgoraj navedeni sodbi Marks & Spencer, točka 15.
Glej zgoraj navedene sklepne predloge generalne pravobranilke J. Kokott v zadevi Philips Electronics UK, točki 14 in 29.
Značilnosti slabšega likvidnega položaja, ki se na ravni skupine občuti kot omejitev svobode ustanavljanja, je izpostavila generalna pravobranilka E. Sharpston v sklepnih predlogih, predstavljenih 14. februarja 2008 k zgoraj navedeni sodbi Lidl Belgium, točki 29 in 30.
Sodišče je to korist na ravni družbe priznalo v zgoraj navedeni sodbi Marks & Spencer, točka 32 (navedbo glej spodaj).
Sodba z dne 13. novembra 2012 v zadevi Test Claimants in the FII Group Litigation (C‑35/11, točke od 90 do 92).
Zgoraj navedena sodba Test Claimants in the FII Group Litigation z dne 13. novembra 2012, točki 93 in 94.
Glej člene 402(3), 406(1) in 413(6) ICTA.
To je drugače kot v sodbi z dne 24. maja 2007 v zadevi Holböck (C-157/05, ZOdl., str. I-4051), v kateri je bil obravnavan skupni nadzor družb z manjšinskimi deleži nad družbo.
V obravnavani zadevi je treba opozoriti, da so naložbe, ki omogočajo nadzor, vedno neposredne naložbe, vendar obstajajo tudi naložbe, ki ne omogočajo nadzora in tudi niso povsem finančne, to so naložbe v vrednostne papirje, ker naj bi se z njimi zagotovilo trajno razmerje s ciljno družbo. V zvezi z neposrednimi naložbami na podlagi prava Unije je Sodišče odločilo, da je s členom 63 PDEU o prostem pretoku kapitala načeloma zajet pretok kapitala, ki vključuje ustanavljanje ali neposredne naložbe. Te se nanašajo na obliko udeležbe v podjetju z lastništvom delnic, ki omogoča dejansko sodelovanje pri njegovem upravljanju in nadzoru (glej sodbi z dne 17. septembra 2009 v zadevi Glaxo Wellcome, C-182/08, ZOdl., str. I-8591, točka 40 in z dne 21. oktobra 2010 v zadevi Idryma Typou, C-81/09, ZOdl., str. I-10161, točka 48, ter sodbo Test Claimants in the FII Group Litigation z dne 13. novembra 2012, točka 102). V izrazoslovju OECD je tuja neposredna naložba opredeljena s ciljem zagotoviti trajno udeležbo. To pomeni obstoj dolgoročnega razmerja in pomembno stopnjo vpliva na vodenje podjetja. Neposredno ali posredno lastništvo 10‑odstotkov ali več glasovalnih pravic je dokaz takega razmerja. Glej OECD Benchmark Definition of Foreign Direct Investment, Fourth edition, 2008, str. 48, točka 117, in Model Tax Convention on Income and on Capital: Condensed Version 2010 (na voljo v angleškem jeziku na spletni strani www.oecd.org). Glej tudi Smit, D., EU Freedoms, Non‑EU Countries and Company Taxation, Kluwer Law International, 2012, str. 64 in 68.
Zgoraj navedena sodba Philips Electronics UK, točki 12 in 13.
Zgoraj navedena sodba Marks & Spencer, točka 32.
Sodba z dne 12. decembra 2006 v zadevi Test Claimants in the FII Group Litigation (C-446/04, ZOdl., str. I-11753, točka 84).
Sodba z dne 8. marca 2001 v združenih zadevah Metallgesellschaft in drugi (C-397/98 in C-410/98, Recueil, str. I-1727, točka 43).
Točka 39.
Glej zgoraj navedene sklepne predloge generalne pravobranilke J. Kokott v zadevi Philips Electronics UK, točka 81.
Točka 20.
Sodba z dne 12. aprila 1994 v zadevi Halliburton Services proti Staatssecretaris van Financiën (C-1/93, Recueil, str. I-1137).
Glej točko 6 sodbe.
V obravnavani zadevi je položaj drugačen od zadeve glede nezakonito dodeljenih državnih pomoči, ki jih v skladu s sodno prakso ni mogoče „legalizirati“ za nazaj: v obravnavani zadevi se obravnava obseg dolžnosti držav članic na podlagi prava Unije, in ne posledice kršitve te dolžnosti. Glej sodbo z dne 21. oktobra 2003 v združenih zadevah Van Calster in drugi (C-261/01 in C-262/01, Recueil, str. I-12249).
Sodba z dne 13. marca 2007 v zadevi Test Claimants in the Thin Cap Group Litigation (C-524/04, ZOdl., str. I-2107, točke od 98 do 100).
Ugotoviti je mogoče, da je bila predhodnica člena 403(3A) in (3B) ICTA, sprejetega leta 2000, določba, v skladu s katero je „družba“ pomenila le družbe s sedežem v Združenem kraljestvu. Glej člen 258(7) ICTA 1970 (naveden v sodbi ICI, točka 6).
Stroški
Ker je ta postopek za stranke v postopku v glavni stvari ena od stopenj v postopku pred predložitvenim sodiščem, to odloči o stroških. Stroški, priglašeni za predložitev stališč Sodišču, ki niso stroški omenjenih strank, se ne povrnejo.
Iz teh razlogov je Sodišče (veliki senat) razsodilo:
Člen 267 PDEU je treba razlagati tako, da mora nacionalno sodišče, kakršno je predložitveno sodišče, Sodišču Evropske unije po uradni dolžnosti predložiti predlog za sprejetje predhodne odločbe, tudi če samo ponovno odloča o zadevi po razveljavitvi svoje prve odločbe s strani ustavnega sodišča zadevne države članice in tudi, če mu pravilo nacionalnega prava nalaga, da mora pri razrešitvi spora slediti pravni presoji hierarhično višjega sodišča.
Direktivo Sveta 96/61/ES z dne 24. septembra 1996 o celovitem preprečevanju in nadzorovanju onesnaževanja, kakor je bila spremenjena z Uredbo Evropskega parlamenta in Sveta (ES) št. 166/2006 z dne 18. januarja 2006, je treba razlagati tako, da:
nalaga, da ima javnost dostop do lokacijske odločbe, kakršna je v postopku v glavni stvari, od začetka postopka izdaje dovoljenja za zadevni obrat;
pristojnim nacionalnim organom ne dovoljuje, da javnosti zavrnejo dostop do takšne odločbe s sklicevanjem na varstvo poslovne in industrijske tajnosti, ki jo določa nacionalno pravo ali pravo Unije, zato da bi zavarovali legitimne gospodarske interese; in
ne nasprotuje temu, da je neupravičena zavrnitev dostopa javnosti do lokacijske odločbe, kakršna je v postopku v glavni stvari, v upravnem postopku na prvi stopnji lahko odpravljena v upravnem postopku na drugi stopnji, če so odprte še vse možnosti in če odprava nepravilnosti na tej stopnji postopka še omogoča javnosti, da vpliva na izid postopka odločanja, kar mora preveriti nacionalno sodišče.
Člen 15a te Direktive 96/61, kakor je bila spremenjena z Uredbo št. 166/2006, je treba razlagati tako, da morajo imeti člani zadevne javnosti možnost, da v okviru pravnega sredstva, predvidenega v tej določbi, zahtevajo, da sodišče ali neodvisni in nepristranski organ, določen z zakonom odredi začasne ukrepe, ki so takšni, da začasno odložijo uporabo dovoljenja v smislu člena 4 te direktive do dokončne odločitve o tej zadevi.
Odločba nacionalnega sodišča, sprejeta v nacionalnem postopku za izpolnitev obveznosti iz člena 15a Direktive 96/61, kakor je bila spremenjena z Uredbo št. 166/2006, ter člena 9(2) in (4) Konvencije o dostopu do informacij, udeležbi javnosti pri odločanju in dostopu do pravnega varstva v okoljskih zadevah, ki je bila podpisana v Aarhusu 25. junija 1998 in je bila v imenu Evropske skupnosti odobrena s Sklepom Sveta 2005/370/ES z dne 17. februarja 2005, s katero se razglasi ničnost soglasja, izdanega ob kršitvi določb te direktive, kot takšna ne more pomeniti neutemeljenega poseganja v lastninsko pravico upravljavca iz člena 17 Listine Evropske unije o temeljnih pravicah.
Predhodno odločanje — Območje svobode, varnosti in pravice — Direktiva 2004/83/ES — Minimalni standardi glede pogojev za priznanje statusa begunca ali statusa mednarodne zaščite — Člen 4 — Obravnavanje dejstev in okoliščin — Načini preizkusa — Sprejem nekaterih dokaznih sredstev — Obseg pristojnosti pristojnih nacionalnih organov — Strah pred preganjanjem zaradi spolne usmerjenosti — Razlika med, prvič, omejitvami glede preizkusa izjav in listinskih ali drugih dokazov o zatrjevani spolni usmerjenosti prosilca za mednarodno zaščito, in drugič, omejitvami, ki veljajo pri preverjanju drugih razlogov za preganjanje — Direktiva 2005/85/ES — Minimalni standardi glede postopka priznanja in odvzema statusa begunca v državah članicah — Člen 13 — Zahteve za osebni razgovor — Listina Evropske unije o temeljnih pravicah — Člen 1 — Človekovo dostojanstvo — Člen 7 — Spoštovanje zasebnega in družinskega življenja“
V združenih zadevah od C‑148/13 do C‑150/13,
katerih predmet so predlogi za sprejetje predhodne odločbe na podlagi člena 267 PDEU, ki jih je vložilo Raad van State (Nizozemska) z odločbami z dne 20. marca 2013, ki so na Sodišče prispele 25. marca 2013, v postopkih
A (C‑148/13),
B (C‑149/13),
C (C‑150/13)
proti
Staatssecretaris van Veiligheid en Justitie,
ob udeležbi
United Nations High Commissioner for Refugees (UNHCR),
SODIŠČE (veliki senat),
v sestavi V. Skouris, predsednik, K. Lenaerts, podpredsednik, A. Tizzano, L. Bay Larsen (poročevalec), T. von Danwitz, A. Ó Caoimh in J.‑C. Bonichot, predsedniki senatov, A. Borg Barthet, J. Malenovský, E. Levits, E. Jarašiūnas, C. G. Fernlund in J. L. da Cruz Vilaça, sodniki,
generalna pravobranilka: E. Sharpston,
sodna tajnica: M. Ferreira, glavna administratorka,
na podlagi pisnega postopka in obravnave z dne 25. februarja 2014,
ob upoštevanju stališč, ki so jih predložili:
za A N. C. Blomjous, odvetnik,
za B C. Chen, odvetnik,
za United Nations High Commissioner for Refugees (UNHCR) P. Moreau, agentka, skupaj z M.‑E. Demetriou, QC,
za nizozemsko vlado C. Schillemans, M. Bulterman in B. Koopman, agentke,
za belgijsko vlado M. Jacobs in C. Pochet, agentki,
za češko vlado M. Smolek in J. Vláčil, agenta,
za nemško vlado T. Henze in A. Wiedmann, agenta,
za grško vlado M. Michelogiannaki, agentka,
za francosko vlado D. Colas in S. Menez, agenta,
za Evropsko komisijo M. Condou-Durande in R. Troosters, agenta,
po predstavitvi sklepnih predlogov generalne pravobranilke na obravnavi 17. julija 2014
izreka naslednjo
Sodbo
Predlogi za sprejetje predhodne odločbe se nanašajo na razlago člena 4 Direktive Sveta 2004/83/ES z dne 29. aprila 2004 o minimalnih standardih glede pogojev, ki jih morajo izpolnjevati državljani tretjih držav ali osebe brez državljanstva, da se jim prizna status begunca ali osebe, ki iz drugih razlogov potrebuje mednarodno zaščito, in o vsebini te zaščite (UL, posebna izdaja v slovenščini, poglavje 19, zvezek 7, str. 96) ter členov 3 in 7 Listine Evropske unije o temeljnih pravicah (v nadaljevanju: Listina).
Ti predlogi so bili predloženi v okviru sporov med A, B in C, ki so državljani tretjih držav, na eni strani in Staatssecretaris van Veiligheid en Justitie (državni sekretar za varnost in pravosodje, v nadaljevanju: Staatssecretaris) na drugi zaradi zavrnitve njihovih prošenj za pridobitev dovoljenja za začasno prebivanje (mednarodno zaščito) na Nizozemskem.
Pravni okvir
Mednarodno pravo
V skladu s členom 1(A)(2), prvi odstavek, Konvencije o statusu beguncev, ki je bila podpisana v Ženevi 28. julija 1951 in je začela veljati 22. aprila1954 (Zbirka pogodb Združenih narodov, vol. 189, str. 150, št. 2545 (1954), v nadaljevanju: Ženevska konvencija), kakor je bila dopolnjena s Protokolom o statusu beguncev, podpisanim v New Yorku 31. januarja 1967, ki je začel veljati 4. oktobra1967, se pojem „begunec“ uporablja za vsako osebo, ki zaradi „utemeljenega strahu pred preganjanjem, osnovanem na rasi, veri, narodni pripadnosti, pripadnosti določeni družbeni skupini ali določenem političnem prepričanju, nahaja izven države, katere državljan je, in ne more ali zaradi takšnega strahu noče uživati varstva te države; ali osebo, ki nima državljanstva in ki se nahaja izven države, v kateri je imela običajno prebivališče in ki se zaradi takšnih dogodkov ne more ali zaradi omenjenega strahu noče vrniti v to državo“.
Pravo Unije
Direktiva 2004/83
V skladu z uvodno izjavo 3 Direktive 2004/83 je Ženevska konvencija temelj mednarodne pravne ureditve za zaščito beguncev.
V uvodni izjavi 10 te direktive je navedeno:
Ta direktiva upošteva temeljne pravice in spoštuje načela, priznana zlasti z [Listino]. Ta direktiva si prizadeva zlasti zagotoviti polno spoštovanje človekovega dostojanstva in pravice azila prosilcev za azil in družinskih članov, ki jih spremljajo.“
V uvodni izjavi 16 iste direktive je navedeno, da je treba določiti minimalne standarde za opredelitev in vsebino statusa begunca, ki pristojnim nacionalnim organom držav članic pomagajo pri uporabi Ženevske konvencije.
V skladu z uvodno izjavo 17 Direktive 2004/83, „[je] [t]reba uvesti skupna merila za priznavanje statusa begunca prosilcem za azil v smislu člena 1 Ženevske konvencije“.
Člen 2 iste direktive določa, da v njej:
(c)
‚begunec‘ pomeni državljana tretje države, ki se zaradi utemeljenega strahu pred preganjanjem zaradi rasne, verske, nacionalne pripadnosti, političnega prepričanja ali pripadnosti določeni družbeni skupini nahaja izven države, katere državljan je, in ne more ali zaradi tega strahu noče izkoristiti zaščite te države
“
Člen 4 Direktive 2004/83 iz poglavja II te direktive, naslovljen „Obravnavanje dejstev in okoliščin“, opredeljuje pogoje za obravnavo dejstev in okoliščin ter določa:
Države članice lahko naložijo prosilcu dolžnost, da čim prej predloži vse potrebne elemente za utemeljitev prošnje za mednarodno zaščito. Dolžnost države članice je, da v sodelovanju s prosilcem obravnava ustrezne elemente prošnje.
Elementi iz odstavka 1 so izjave prosilca in vsa dokumentacija, s katero razpolaga prosilec, glede svoje starosti, porekla, vključno s poreklom ustreznih sorodnikov, identitete, državljanstva(-ev), nekdanje(-ih) držav(e) in kraja(-ev) stalnega prebivališča, prejšnjih prošenj za azil, prepotovanih poti, osebnih in potnih listih ter razlogov za prošnjo za mednarodno zaščito.
Obravnava prošnje za mednarodno zaščito se izvede v vsakem posameznem primeru posebej in upošteva naslednje:
(a)
vsa ustrezna dejstva, ki se nanašajo na izvorno državo v času odločanja o prošnji, vključno z zakoni in predpisi izvorne države in načinom njihovega izvajanja;
(b)
ustrezne izjave in dokumentacijo, ki jo predloži prosilec, vključno z informacijami o tem, ali je prosilec podvržen ali izpostavljen preganjanju ali resni škodi;
(c)
individualni položaj in osebne okoliščine prosilca, vključno z dejavniki, kot so poreklo, spol in starost, za oceno dejstva, ali bi na podlagi prosilčevih osebnih okoliščin dejanja, ki jim je prosilec izpostavljen ali bi jim bil lahko izpostavljen, pomenila preganjanje ali resno škodo;
(d)
ali so imele dejavnosti prosilca od odhoda iz izvorne države izključni ali poglavitni namen ustvarjanja potrebnih pogojev za prošnjo za mednarodno zaščito, z namenom ocene, ali bo prosilec ob vrnitvi v to državo zaradi teh dejavnosti izpostavljen preganjanju ali resni škodi;
(e)
ali se od prosilca lahko utemeljeno pričakuje, da bo izkoristil zaščito druge države, kjer lahko uveljavlja državljanstvo.
Kadar države članice uporabljajo načelo, po katerem je dolžan prošnjo za mednarodno zaščito utemeljiti prosilec in kadar vidiki izjav prosilca niso utemeljeni z dokumentarnimi ali drugimi dokazi, teh vidikov ni treba potrditi, kadar so izpolnjeni naslednji pogoji:
(a)
prosilec se je kar najbolj potrudil za utemeljitev svoje prošnje;
(b)
vsi ustrezni elementi, ki so na voljo prosilcu, so bili predloženi, glede morebitne odsotnosti drugih ustreznih elementov pa je bila podana zadovoljiva razlaga;
(c)
ugotovljeno je, da so prosilčeve izjave skladne in verjetne in ne nasprotujejo dostopnim specifičnim in splošnim informacijam, povezanim s prosilčevim primerom;
(d)
prosilec je zaprosil za mednarodno zaščito kakor hitro je bilo to mogoče, razen če lahko prosilec izkaže utemeljen razlog, zakaj tega ni storil; in
(e)
ugotovljena je bila splošna verodostojnost prosilca.“
Člen 10 Direktive 2004/83, naslovljen „Razlogi za preganjanje“, določa:
Države članice pri ocenjevanju razlogov za preganjanje upoštevajo naslednje elemente:
(d)
skupina šteje za določeno družbeno skupino zlasti v naslednjih primerih:
kadar je članom te skupine skupna prirojena lastnost ali skupno poreklo, ki je nespremenljivo, ali značilnost ali prepričanje, ki je tako temeljnega pomena za identiteto ali zavedanje, da se osebe ne sme prisiliti, naj se mu odreče, in
kadar ima skupina v ustrezni državi razločno identiteto, saj jo družba, ki jo obkroža, dojema kot različno;
v odvisnosti od okoliščin v izvorni državi lahko določena družbena skupina zajema skupino, ki temelji na skupni lastnosti spolne usmerjenosti. Spolne usmerjenosti se ne sme razumeti kot nečesa, kar vključuje dejanja, ki po nacionalnem pravu držav članic veljajo za kazniva. Vidiki, povezani s spolom, se lahko upoštevajo, ne da bi sami po sebi pomenili domnevo za uporabo tega člena .
.“
Direktiva 2005/85/ES
V Direktivi Sveta 2005/85/ES z dne 1. decembra 2005 o minimalnih standardih glede postopkov za priznanje ali odvzem statusa begunca v državah članicah (UL L 326, str. 13, in popravek UL 2006, L 236, str. 36) je v uvodni izjavi 8 navedeno, da ta direktiva spoštuje temeljne pravice in upošteva načela, ki so priznana zlasti z Listino.
Člen 13 Direktive 2005/85, ki natančneje opredeljuje zahteve za osebni razgovor, v odstavku 3 določa:
Države članice sprejmejo ustrezne ukrepe, s katerimi zagotovijo, da osebni razgovori potekajo v razmerah, ki prosilcem omogočajo, da razloge za svojo prošnjo celovito predstavijo. V ta namen države članice:
(a)
zagotovijo, da je oseba, ki vodi razgovor, ustrezno usposobljena, da kolikor je mogoče upošteva osebne in splošne okoliščine prošnje, vključno s kulturnim poreklom ali ranljivostjo prosilca
“
Nizozemsko pravo
Upoštevna nacionalna pravila so vsebovana v členu 31 zakon o tujcih iz leta 2000 (Vreemdelingenwet 2000), členu 3.111 odloka o tujcih iz leta 2000 (Vreemdelingenbesluit 2000) in členu 3.35 uredbe o tujcih iz leta 2000 (Voorschrift Vreemdelingen 2000).
Te določbe so natančneje opredeljene v oddelkih C2/2.1, C2/2.1.1 in od C14/2.1 do C14/2.4 okrožnice o tujcih iz leta 2000 (Vreemdelingencirculaire 2000).
V skladu s členom 31(1) zakona o tujcih iz leta 2000, v povezavi s členom 3.111(1) odloka o tujcih iz leta 2000, mora prosilec za mednarodno zaščito dokazati verjetnost razlogov za izdajo dovoljenja za začasno prebivanje (mednarodno zaščito), pri čemer mora na lastno pobudo predložiti vse podatke, na podlagi katerih lahko pristojni organ sprejme odločitev o njegovi prošnji. Staatssecretaris presodi, ali je priznanje navedenega dovoljenja zakonito.
V skladu s členom 3.111(1) odloka o tujcih iz leta 2000 mora prosilec za mednarodno zaščito, kadar zaprosi za izdajo dovoljenja za prebivanje, določeno v členu 28 zakona o tujcih iz leta 2000, predložiti vse podatke, vključno s potrebnimi dokumenti, na podlagi katerih lahko Staatssecretaris – s sodelovanjem prosilca za mednarodno zaščito – presodi, ali obstaja pravna podlaga za izdajo tega dovoljenja.
V skladu z oddelkom C14/2.1 okrožnice o tujcih iz leta 2000 se o verodostojnosti izjav prosilca za mednarodno zaščito presodi na podlagi dejstev in okoliščin, ki jih je predstavil. Dejanske okoliščine so podatki o osebnosti zadevnega prosilca za mednarodno zaščito, med drugim tudi o spolni usmerjenosti.
V skladu z oddelkom C14/2.2 te okrožnice mora prosilec za mednarodno zaščito govoriti resnico in vestno prispevati k čim popolnejši ugotovitvi vseh dejstev. Službo za priseljevanje in naturalizacijo mora čim prej obvestiti o vseh dogodkih in dejanskih okoliščinah, ki so pomembni za obravnavanje njegove prošnje.
V skladu z oddelkom C14/2.3 navedene okrožnice ni izključeno, da neverodostojnost nekaterih izjav prosilca za mednarodno zaščito vpliva tudi na verodostojnost vseh preostalih izjav tega prosilca.
V skladu z oddelkom C14/2.4 iste okrožnice načeloma zadošča, da prosilec za mednarodno zaščito poda prepričljive izjave. Zato se od njega pričakuje, da v podporo svoji prošnji predloži dokumente. Vendar pri presoji verodostojnosti izjav, ki jih je prosilec za mednarodno zaščito podal v podporo svoji prošnji, ne gre za vprašanje, ali in koliko se lahko te izjave dokažejo. V veliko primerih se je namreč izkazalo, da so prosilci za mednarodno zaščito dokazali, da ne morejo dokazati resničnosti svojih izjav in da se od njih ne more zahtevati, da v podporo svojim navedbam predložijo prepričljive dokaze.
Staatssecretaris lahko kot verodostojne šteje izjave na podlagi člena 3.35(3) uredbe o tujcih iz leta 2000 in mu zato ni treba zahtevati potrditve, ali je bila splošna verodostojnost prosilca za mednarodno zaščito dokazana.
Spori o glavni stvari in vprašanje za predhodno odločanje
A, B in C, državljani tretjih držav, so ločeno vložili prošnje za dovoljenje za začasno prebivanje (mednarodno zaščito) na Nizozemskem. V podporo svojim prošnjam so navedli, da se bojijo preganjanja v njihovih državah izvora, zlasti zaradi njihove istospolne usmerjenosti.
Staatssecretaris je prvo prošnjo za mednarodno zaščito, ki jo je vložil A, kot neverodostojno zavrnil.
A prve zavrnilne odločbe ni izpodbijal in je vložil drugo prošnjo za mednarodno zaščito, v kateri je navedel, da je pripravljen opraviti „test“, ki bo dokazal njegovo istospolno usmerjenost ali izvršiti homoseksualni akt, da dokaže resničnost zatrjevane spolne usmerjenosti.
Staatssecretaris je odločbo z dne 12. julija 2011 zavrnil drugo A‑jevo prošnjo, ker je štel, da verodostojnost istospolne usmerjenosti, ki jo je ta zatrjeval, še vedno ni bila dokazana. Staatssecretaris je menil, da se brez kakršnekoli ocene verodostojnosti zatrjevane spolne usmerjenosti prosilca za mednarodno zaščito samo nanjo ni mogoče opreti.
Staatssecretaris je 1. avgusta 2012 zavrnil B‑jevo prošnjo, ker so bile njegove navedbe o istospolni usmerjenosti nejasne, površne in neverodostojne. Poleg tega bi moral po mnenju Staatssecretaris B, če je iz države, v kateri se istospolne usmerjenosti ne tolerira, podati več podrobnosti o njegovih občutkih in notranjem doživljanju v zvezi z njegovo spolno usmerjenostjo.
C je prvo prošnjo za mednarodno zaščito vložil na podlagi drugih razlogov, kot je preganjanje zaradi njegove istospolne usmerjenosti, vendar jo je Staatssecretaris zavrnil.
C te prve odločbe ni izpodbijal in je vložil drugo prošnjo za mednarodno zaščito, tokrat utemeljeno s strahom pred preganjanjem v njegovi državi izvora zaradi njegove istospolne usmerjenosti. C je v tej drugi prošnji trdil, da je svojo istospolno usmerjenost lahko spoznal šele po zapustitvi svoje države izvora. C je v podporo svoji prošnji organom, ki so pristojni za njeno obravnavanje, predložil tudi videoposnetek intimnih aktov z osebo istega spola.
Staatssecretaris je z odločbo z dne 8. oktobra 2012 C‑jevo prošnjo za mednarodno zaščito zaradi neverodostojnosti njegovih izjav glede istospolne usmerjenosti zavrnil. Staatssecretaris je zavzel stališče, da bi moral C svojo istospolno usmerjenost zatrjevati že v prvi prošnji za mednarodno zaščito, da ta ni pojasnil, kako se je zavedel svoje istospolne usmerjenosti in ni znal odgovoriti na vprašanja glede nizozemskih organizacij za varstvo pravic istospolno usmerjenih.
A, B in C so po zavrnitvi njihovih prošenj za dovoljenje za začasno prebivanje (mednarodne zaščite) zoper zavrnilne odločbe vložili tožbo pri Rechtbank ’s‑Gravenhage.
Rechtbank ’s‑Gravenhage je s sodbama z dne 9. septembra 2011 in 30. oktobra 2012 tožbi A‑ja in C‑ja kot neutemeljeni zavrnil. To sodišče je menilo, prvič, da bi morala A in C v tožbah izpodbijati prvotni zavrnilni odločbi Staatssecretaris, in drugič, da v okviru drugega postopka za pridobitev mednarodne zaščite nista dokazala, da so njune izjave o njuni domnevni istospolni usmerjenosti verodostojne.
Tožba, ki jo je B vložil zoper zavrnilno odločbo Staatssecretaris, je bila s sodbo z dne 23. avgusta 2012 prav tako zavrnjena. Rechtbank ’s‑Gravenhage je menilo, da je lahko Staatssecretaris upravičeno ugotovil, da izjave B‑ja glede njegove istospolne usmerjenosti niso verodostojne.
A, B in C so zoper te sodbe pri Raad van State vložili pritožbe.
A, B in C so v okviru tega pritožbenega postopka med drugim trdili, da bi morali organi, ki so pristojni za obravnavanje prošenj za mednarodno zaščito, zaradi dejanske nezmožnosti ugotovitve spolne usmerjenosti prosilcev za mednarodno zaščito svoje odločitve utemeljiti le na trditvah teh prosilcev o njihovi domnevni spolni usmerjenosti.
Po mnenju tožečih strank iz postopkov v glavni stvari so namreč omenjeni organi v okviru preizkusa verodostojnosti izjav prosilcev za mednarodno zaščito glede njihove zatrjevane spolne usmerjenosti postavljali taka vprašanja, ki so pomenila zlasti napad na spoštovanje prosilčevega dostojanstva in njegove pravice do spoštovanja zasebnega življenja, pri tem pa niso upoštevali niti zadrege, ki jo ta prosilec lahko občutil med zaslišanjem, niti kulturnih ovir, ki so mu lahko preprečevale, da bi odprto govoril o svoji spolni usmerjenosti. Poleg tega dejstvo, da je Staatssecretaris izpovedbe prosilcev za mednarodno zaščito štel za neverodostojne, ne bi smelo pripeljati do enake ugotovitve glede verodostojnosti njihove spolne usmerjenosti.
Staatssecretaris ugotavlja, da niti iz Direktive 2004/83 niti iz Listine ne izhaja, da je o zatrjevani spolni usmerjenosti prosilcev za mednarodno zaščito treba odločiti le na podlagi njihovih trditev. Kljub temu ne bi bilo treba preverjati, ali so prosilci za mednarodno zaščito dejansko tako spolno usmerjeni kot zatrjujejo, ampak, ali so prepričljivo dokazali dejstvo, da pripadajo določeni družbeni skupini v smislu člena 10(1)(d) Direktive 2004/83 oziroma ali jih kot take dojema subjekt preganjanja v smislu člena 10(2) te direktive.
Poleg tega lahko po mnenju Staatsecretaris prosilci za mednarodno zaščito le redko predložijo dokaz o njihovi istospolni usmerjenosti drugače kot s svojimi lastnimi izjavami, zato bi moralo – kadar se te izjave štejejo kot skladne in prepričljive ter je mogoče ugotoviti splošno verodostojnost prosilca –zanje veljati, da so izpolnili svoje dokazno breme.
Po mnenju Staatssecretaris se preizkus, ki ga je treba opraviti za ugotovitev verodostojnosti spolne usmerjenosti prosilcev za mednarodno zaščito, ne razlikuje od preizkusa preostalih razlogov za preganjanje. Ta organ naj bi vseeno upošteval specifične težave, ki so povezane z izjavami o spolni usmerjenosti. Sodelavcem, ki opravljajo zaslišanja prosilcev za mednarodno zaščito, naj bi se tako med drugim svetovalo, naj ne postavljajo neposrednih vprašanj o tem, kako ti prosilci živijo svojo usmerjenost. Poleg tega naj se ne bi nobene vrednosti pripisalo upodobitvam intimnih aktov, ki so jih kot dokaz predložili prosilci za mednarodno zaščito, ker te prikazujejo le izvajanje spolnih aktov, ne pa resničnosti zatrjevane spolne usmerjenosti.
Raad van State pojasnjuje, da niti člen 4 Direktive 2004/83 niti navedene določbe Listine Staatssecretaris ne zavezujejo, da spolno usmerjenost, ki jo zatrjujejo prosilci za mednarodno zaščito, šteje za dokazano zgolj na podlagi njihovih izjav. Poleg tega to sodišče meni, da se preizkus spolne usmerjenosti prosilcev za mednarodno zaščito ne razlikuje od preizkusa drugih razlogov za preganjanje.
Kljub temu se Raad van State sprašuje o morebitnih omejitvah, ki bi jih lahko glede spolne usmerjenosti prosilcev za mednarodno zaščito določal člen 4 Direktive 2004/83 ter člena 3 in 7 Listine.
Predložitveno sodišče meni, da lahko postavljanje vprašanj prosilcu za mednarodno zaščito pod določenimi pogoji pomeni kršitev njegovih pravic, zagotovljenih z navedenimi določbami Listine.
Po mnenju tega sodišča – ne glede na metodo, ki jo zadevna država članica sprejme za preizkus verodostojnosti zatrjevane spolne usmerjenosti – možnosti kršitve temeljnih pravic prosilcev za mednarodno zaščito, kot so pravice iz členov 3 in 7 Listine, ni mogoče izključiti.
V teh okoliščinah je Raad van State prekinilo postopek in Sodišču postavilo to vprašanje za predhodno odločanje, ki je v zadevah od C‑148/13 do C‑150/13 enako:
Katere omejitve določata člen 4 [Direktive 2004/83] in [Listina], zlasti njena člena 3 in 7, glede načina preverjanja verodostojnosti zatrjevane spolne usmerjenosti; ali se te omejitve razlikujejo od tistih, ki veljajo za preverjanje verodostojnosti drugih razlogov za preganjanje, in če je tako, v čem?“
Sodišče je s sklepom z dne 19. aprila 2013 zadeve od C‑148/13 do C‑150/13 združilo za pisni in ustni postopek ter za izdajo sodbe.
Vprašanje za predhodno odločanje
Uvodne ugotovitve
Iz uvodnih izjav 3, 16 in 17 Direktive 2004/83 je razvidno, da je Ženevska konvencija temelj mednarodne pravne ureditve za zaščito beguncev in da so bile določbe te direktive o priznanju statusa begunca in njegovi vsebini sprejete za pomoč pristojnim organom držav članic pri uporabi te konvencije, tako da temeljijo na skupnih pojmih in merilih (sodba N., C‑604/12, EU:C:2014:302, točka 27).
Določbe Direktive je torej treba razlagati ob upoštevanju njene splošne sistematike in namena ter ob spoštovanju Ženevske konvencije in drugih upoštevnih pogodb, ki so navedene v členu 78(1) PDEU. Kot je razvidno iz uvodne izjave 10 te direktive, je treba pri tej razlagi spoštovati tudi pravice, ki so priznane z Listino (sodba X in drugi, od C‑199/12 do C‑201/12, EU:C:2013:720, točka 40).
Poleg tega je treba spomniti, da Direktiva 2004/83 ne vsebuje postopkovnih pravil, ki bi se uporabljala pri obravnavanju prošnje za mednarodno zaščito, in zato ne določa niti postopkovnih varovalk, ki jih je treba priznati prosilcu za mednarodno zaščito. Direktiva 2005/85 določa minimalne standarde za obravnavanje prošenj in natančno opredeljuje pravice prosilcev za mednarodno zaščito, ki jih je treba upoštevati pri preizkusu postopkov v glavni stvari.
Vprašanje
Predložitveno sodišče v bistvu sprašuje, ali je treba člen 4 Direktive 2004/83 v povezavi z določbami Listine razlagati tako, da pristojnim nacionalnim organom, ki delujejo pod nadzorom sodišča, nalaga določene omejitve pri obravnavanju dejstev in okoliščin o zatrjevani spolni usmerjenosti prosilca za mednarodno zaščito, katerega prošnja temelji na strahu pred preganjanjem zaradi te usmerjenosti.
V zvezi s tem je treba najprej navesti, da se izjave prosilca – v nasprotju s trditvami tožečih strank iz postopkov v glavni stvari, da bi morali organi, ki so pristojni za obravnavanje prošnje za mednarodno zaščito, utemeljene na strahu pred preganjanjem zaradi spolne usmerjenosti prosilca za mednarodno zaščito, zatrjevano spolno usmerjenost upoštevati kot dejstvo, ki je dokazano zgolj na podlagi izjav tega prosilca – ob upoštevanju posebnih okoliščin prošenj za mednarodno zaščito lahko štejejo le kot izhodiščna točka pri obravnavanju dejstev in okoliščin, določenem v členu 4 Direktive 2004/83.
Iz besedila člena 4(1) navedene direktive namreč izhaja, da lahko države članice pri obravnavanju dejstev in okoliščin naložijo prosilcu dolžnost, da čim prej predloži vse potrebne elemente za utemeljitev prošnje za mednarodno zaščito, država članica pa v sodelovanju s prosilcem obravnava upoštevne elemente te prošnje.
Poleg tega iz člena 4(5) Direktive 2004/83 izhaja, da se lahko za izjave prosilca za mednarodno zaščito glede zatrjevane spolne usmerjenosti, kadar pogoji, našteti v točkah od (a) do (e) te določbe, niso izpolnjeni, zahteva potrditev.
Iz tega izhaja, da čeprav mora prosilec za mednarodno zaščito opredeliti svojo usmerjenost, ki je element iz njegove osebne sfere, so prošnje za priznanje statusa begunca, ki temeljijo na strahu pred preganjanjem zaradi take usmerjenosti – tako kot prošnje, utemeljene na drugih razlogih za preganjanje – lahko predmet postopka obravnavanja, določenega v členu 4 te iste direktive.
Vendar pa morajo biti načini, kako pristojni organi preizkusijo izjave in listinske ali druge dokaze, predložene za utemeljitev takih prošenj, v skladu z določbami Direktive 2004/83 in Direktive 2005/85 ter, kot je razvidno iz uvodnih izjav 10 in 8 teh direktiv, temeljnimi pravicami, zagotovljenimi z Listino, kot je pravica do spoštovanja človekovega dostojanstva iz člena 1 Listine in pravica do spoštovanja zasebnega in družinskega življenja, zagotovljena s členom 7 Listine.
Čeprav se določbe člena 4 Direktive 2004/83 ne glede na razloge za preganjanje, ki so navedeni za utemeljitev teh prošenj, uporabljajo za vse prošnje za mednarodno zaščito, morajo pristojni organi vseeno prilagoditi način preizkusa izjav ter listinskih in drugih dokazov glede na značilnosti vsake posamezne skupine prošenj za mednarodno zaščito, ob spoštovanju pravic, zagotovljenih z Listino.
Glede obravnavanja dejstev in okoliščin, določenega v členu 4 Direktive 2004/83, se to obravnavanje opravi, kot je bilo ugotovljeno v točki 64 sodbe M. (C 277/11, EU:C:2012:744), v dveh ločenih fazah. Prva se nanaša na ugotovitev dejanskih okoliščin, ki lahko pomenijo dokaze za utemeljitev prošnje, druga pa se nanaša na pravno presojo teh dokazov, v okviru katere se na podlagi dejstev, ki so značilna za obravnavano zadevo, ugotovi, ali so izpolnjeni vsebinski pogoji za priznanje mednarodne zaščite, določeni s členi 9 in 10 ali 15 Direktive 2004/83.
V okviru prve faze, na katero se nanašajo vprašanja predložitvenega sodišča v vsakem od postopkov v glavni stvari, mora zadevna država članica – čeprav je lahko stališče držav članic, da je običajno prosilec tisti, ki mora predložiti vse dokaze za utemeljitev svoje prošnje, vključno z dokazi o svoji spolni usmerjenosti – v skladu s členom 4(1) navedene direktive pri obravnavanju upoštevnih elementov prošnje s tem prosilcem vseeno sodelovati (glej v tem smislu sodbo M., EU:C:2012:744, točka 65).
V zvezi s tem je treba ugotoviti, da se mora za ugotovitev, ali bi ob upoštevanju prosilčevih osebnih okoliščin dejanja, ki jim je prosilec izpostavljen ali bi jim bil lahko izpostavljen, pomenila preganjanje ali resno škodo, obravnava v skladu s členom 4(3)(c) Direktive 2004/83 izvesti v vsakem posameznem primeru posebej ter mora upoštevati individualni položaj in osebne okoliščine prosilca, vključno z dejavniki, kot so poreklo, spol in starost.
Poleg tega, kot je opozorjeno v točki 51 te sodbe, v okviru preizkusa, ki ga v skladu s členom 4 te direktive izvedejo pristojni organi, kadar nekateri vidiki izjav prosilca za mednarodno zaščito niso utemeljeni z listinskimi ali drugimi dokazi, teh vidikov ni treba potrditi, če so izpolnjeni kumulativno določeni pogoji iz člena 4(5), od (a) do (e), te direktive.
Glede načinov preizkusa zadevnih izjav in listinskih ali drugih dokazov iz vsakega od postopkov v glavni stvari je treba – da se predložitvenemu sodišču poda uporaben odgovor – to analizo omejiti na skladnost, prvič, preizkusa, ki so ga pristojni organi izvedli z zaslišanji, ki so med drugim temeljila na stereotipih o istospolno usmerjenih in natančnem izpraševanju o spolnih praksah prosilcev za mednarodno zaščito, ter možnosti, da ti organi dopustijo, da navedeni prosilec opravi „test“ za ugotovitev njegove istospolne usmerjenosti in/ali na lastno pobudo predloži videoposnetke svojih intimnih aktov, in drugič, možnosti, da pristojni organi ugotovijo neverodostojnost zgolj na podlagi dejstva, da ta prosilec zatrjevane spolne usmerjenosti ni zatrjeval ob prvi priložnosti, ko se je lahko izjavil o razlogih za preganjanje, z določbami Direktive 2004/83 in Direktive 2005/85 ter Listine.
Prvič, preizkus, ki temelji na zaslišanjih o prosilčevem poznavanju organizacij za varstvo interesov istospolno usmerjenih in podrobnostih o teh organizacijah, po mnenju tožeče stranke iz postopka v glavni stvari v zadevi C‑150/13 pomeni, da navedeni organi svoje presoje utemeljujejo na stereotipih o obnašanju istospolno usmerjenih in ne na konkretnem položaju posameznega prosilca za mednarodno zaščito.
V zvezi s tem je treba spomniti, da člen 4(3)(c) Direktive 2004/83 pristojnim organom nalaga, da pri obravnavanju upoštevajo individualni položaj in osebne okoliščine prosilca in da člen 13(3) Direktive 2005/85 od teh organov zahteva, da vodijo osebni razgovor tako, da upoštevajo osebne in splošne okoliščine iz prošnje za mednarodno zaščito.
Čeprav so lahko zaslišanja, ki se nanašajo na stereotipe, uporaben element, ki je pristojnim organom na voljo pri tem obravnavanju, pa obravnavanje prošenj za priznanje statusa begunca zgolj na podlagi stereotipov, povezanih z istospolno usmerjenimi, ni v skladu z zahtevami iz določb, navedenih v prejšnji točki, saj tem organom ne omogoča upoštevanja individualnega položaja in osebnih okoliščin zadevnega prosilca za mednarodno zaščito.
Zato nesposobnost prosilca za mednarodno zaščito, da odgovori na taka vprašanja, sama po sebi ni zadosten razlog za ugotovitev neverodostojnosti prosilca, ker je tak pristop v nasprotju z zahtevami člena 4(3)(c) Direktive 2004/83 ter člena 13(3)(a) Direktive 2005/85.
Drugič, čeprav so nacionalni organi pristojni, da po potrebi opravijo zaslišanja zaradi presoje dejstev in okoliščin glede zatrjevane spolne usmerjenosti prosilca za mednarodno zaščito, so zaslišanja, ki zadevajo podrobnosti spolnih praks tega prosilca, v nasprotju s temeljnimi pravicami, zagotovljenimi z Listino, zlasti s pravico do spoštovanja zasebnega in družinskega člena iz njenega člena 7.
Tretjič, glede možnosti nacionalnih organov, da sprejmejo – kot so predlagale nekatere tožeče stranke iz postopkov v glavni stvari – izvršitev homoseksualnih aktov, njihov preizkus z morebitnim „testom“ za ugotovitev njihove istospolne usmerjenosti ali predložitev takih dokazov, kot so videoposnetki njihovih intimnih aktov, je treba poudariti, da so ti dokazi – poleg tega, da nimajo nujno dokazne vrednosti – taki, da pomenijo kršitev človekovega dostojanstva, katerega spoštovanje je zagotovljeno s členom 1 Listine.
Poleg tega bi lahko dopustitev ali sprejetje take vrste dokazov spodbudilo tako obravnavanje drugih prosilcev in bi dejansko pripeljalo do tega, da se jim naloži predložitev takih dokazov.
Četrtič, glede možnosti, da pristojni organi ugotovijo neverodostojnost, zlasti kadar prosilec svoje spolne usmerjenosti ni zatrjeval ob prvi priložnosti, ko se je lahko izjavil o razlogih za preganjanje, je treba navesti kot sledi.
Iz določb člena 4(1) Direktive 2004/83 izhaja, da lahko države članice prosilcu naložijo dolžnost, da „čim prej“ predloži vse potrebne elemente za utemeljitev prošnje za mednarodno zaščito.
Vendar pa – ob upoštevanju občutljivosti vprašanj, ki se nanašajo na osebno sfero posameznika in med drugim na njegovo spolnost – zgolj na podlagi dejstva, da ta oseba zaradi nepripravljenosti razkritja intimnih vidikov iz svojega življenja ni od začetka zatrjevala svoje istospolne usmerjenosti, ni mogoče sklepati na njeno neverodostojnost.
Poleg tega je treba ugotoviti, da je s členom 4(1) Direktive 2004/83 določena obveznost „čim prejšnje“ predložitve vseh potrebnih elementov za utemeljitev prošnje za mednarodno zaščito uravnotežena z zahtevo, ki jo pristojnim organom nalagata člen 13(3)(a) Direktive 2005/85 in člen 4(3) Direktive 2004/83, da osebni razgovor vodijo ob upoštevanju osebnih in splošnih okoliščin iz prošnje, zlasti ranljivosti prosilca, in da obravnavo te prošnje izvedejo posamično ob upoštevanju individualnega položaja in osebnih okoliščin vsakega prosilca.
Zato bi ugotovitev, da prosilec za mednarodno zaščito ni verodostojen zgolj zato, ker svoje spolne usmerjenosti ni razkril ob prvi priložnosti, ko se je lahko izjavil o razlogih za preganjanje, pripeljala do nespoštovanja zahteve iz prejšnje točke.
Na podlagi navedenega je treba na vprašanje, ki je bilo postavljeno v zadevah od C‑148/13 do C‑150/13, odgovoriti:
člen 4(3)(c) Direktive 2004/83 in člen 13(3)(a) Direktive 2005/85 je treba razlagati tako, da nasprotujeta temu, da bi pristojni nacionalni organi, ki delujejo pod nadzorom sodišča, v okviru obravnavanja dejstev in okoliščin o zatrjevani spolni usmerjenosti prosilca za mednarodno zaščito, čigar prošnja temelji na strahu pred preganjanjem zaradi te usmerjenosti, izjave tega prosilca ter listinske in druge dokaze, predložene za utemeljitev njegove prošnje, preizkusili le z zaslišanji, ki temeljijo na stereotipih o istospolno usmerjenih;
člen 4 Direktive 2004/83 v povezavi s členom 7 Listine je treba razlagati tako, da nasprotuje temu, da bi pristojni nacionalni organi v okviru tega obravnavanja prosilca za mednarodno zaščito natančno izprašali o njegovih spolnih praksah;
člen 4 Direktive 2004/83 v povezavi s členom 1 Listine je treba razlagati tako, da nasprotuje temu, da bi navedeni organi v okviru omenjenega obravnavanja sprejeli dokaze, kot so prosilčeva izvršitev homoseksualnih aktov, njegova oprava „testa“ za ugotovitev njegove istospolne usmerjenosti ali predložitev videoposnetkov takih aktov;
člen 4(3) Direktive 2004/83 in člen 13(3)(a) Direktive 2005/85 je treba razlagati tako, da nasprotujeta temu, da bi pristojni nacionalni organi v okviru tega obravnavanja sklepali na neverodostojnost zadevnega prosilca za mednarodno zaščito zgolj zato, ker ta prosilec svoje istospolne usmerjenosti ni zatrjeval ob prvi priložnosti, ko se je lahko izjavil o razlogih za preganjanje.
Stroški
Ker je ta postopek za stranke v postopkih v glavni stvari ena od stopenj v postopkih pred predložitvenim sodiščem, to odloči o stroških. Stroški, priglašeni za predložitev stališč Sodišču, ki niso stroški omenjenih strank, se ne povrnejo.
Iz teh razlogov je Sodišče (veliki senat) razsodilo:
Člen 4(3)(c) Direktive Sveta 2004/83/ES z dne 29. aprila 2004 o minimalnih standardih glede pogojev, ki jih morajo izpolnjevati državljani tretjih držav ali osebe brez državljanstva, da se jim prizna status begunca ali osebe, ki iz drugih razlogov potrebuje mednarodno zaščito, in o vsebini te zaščite ter člen 13(3)(a) Direktive Sveta 2005/85/ES z dne 1. decembra 2005 o minimalnih standardih glede postopkov za priznanje ali odvzem statusa begunca v državah članicah je treba razlagati tako, da nasprotujeta temu, da bi pristojni nacionalni organi, ki delujejo pod nadzorom sodišča, v okviru obravnavanja dejstev in okoliščin o zatrjevani spolni usmerjenosti prosilca za mednarodno zaščito, čigar prošnja temelji na strahu pred preganjanjem zaradi te usmerjenosti, izjave tega prosilca ter listinske in druge dokaze, predložene za utemeljitev njegove prošnje, preizkusili le z zaslišanji, ki temeljijo na stereotipih o istospolno usmerjenih.
Člen 4 Direktive 2004/83 v povezavi s členom 7 Listine je treba razlagati tako, da nasprotuje temu, da bi pristojni nacionalni organi v okviru tega obravnavanja prosilca za mednarodno zaščito natančno izprašali o njegovih spolnih praksah.
Člen 4 Direktive 2004/83 v povezavi s členom 1 Listine je treba razlagati tako, da nasprotuje temu, da bi navedeni organi v okviru omenjenega obravnavanja sprejeli take dokaze, kot so prosilčeva izvršitev homoseksualnih aktov, njegova oprava „testa“ za ugotovitev njegove istospolne usmerjenosti ali predložitev videoposnetkov takih aktov.
Člen 4(3) Direktive 2004/83 in člen 13(3)(a) Direktive 2005/85 je treba razlagati tako, da nasprotujeta temu, da bi pristojni nacionalni organi v okviru tega obravnavanja sklepali na neverodostojnost zadevnega prosilca za mednarodno zaščito zgolj zato, ker ta prosilec svoje istospolne usmerjenosti ni zatrjeval ob prvi priložnosti, ko se je lahko izrekel o razlogih za preganjanje.
