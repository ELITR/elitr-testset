ORDONANȚA CURȚII (Camera a treia)
17 ianuarie 2012(*)
Drepturi de autor — Societate informațională — Directiva 2001/29/CE — Articolul 5 alineatele (1) și (5) — Opere literare și artistice — Reproducerea unor scurte extrase din operele literare — Articole de presă — Reproduceri provizorii și tranzitorii — Proces tehnic constând în scanarea unor articole urmată de conversia într‑un fișier text, de procesarea electronică a reproducerii și de stocarea în memorie a unei părți a acestei reproduceri — Acte provizorii de reproducere care reprezintă o parte integrantă și esențială a unui asemenea proces tehnic — Scopul actelor care constau în utilizarea licită a unei opere sau a unui alt obiect protejat — Semnificație economică de sine stătătoare a actelor respective”
În cauza C‑302/10,
având ca obiect o cerere de pronunțare a unei hotărâri preliminare formulată în temeiul articolului 267 TFUE de Højesteret (Danemarca), prin decizia din 16 iunie 2010, primită de Curte la 18 iunie 2010, în procedura
Infopaq International A/S
împotriva
Danske Dagblades Forening,
CURTEA (Camera a treia),
compusă din domnul K. Lenaerts, președinte de cameră, domnii J. Malenovský (raportor), E. Juhász, G. Arestis și T. von Danwitz, judecători,
avocat general: doamna V. Trstenjak,
grefier: domnul A. Calot Escobar,
având în vedere procedura scrisă,
luând în considerare observațiile prezentate:
pentru Infopaq International A/S, de A. Jensen, advokat;
pentru Danske Dagblades Forening, de M. Dahl Pedersen, advokat;
pentru guvernul spaniol, de doamna N. Díaz Abad, în calitate de agent;
pentru Comisia Europeană, de doamna J. Samnadda și de domnul H. Støvlbæk, în calitate de agenți,
Curtea urmând să se pronunțe prin ordonanță motivată, conform articolului 104 alineatul (3) primul paragraf din Regulamentul de procedură,
pronunță prezenta
Ordonanță
Cererea de pronunțare a unei hotărâri preliminare privește interpretarea articolului 5 alineatele (1) și (5) din Directiva 2001/29/CE a Parlamentului European și a Consiliului din 22 mai 2001 privind armonizarea anumitor aspecte ale dreptului de autor și drepturilor conexe în societatea informațională (JO L 167, p. 10, Ediție specială, 17/vol. 1, p. 230).
Această cerere a fost formulată în cadrul unui litigiu între Infopaq International A/S (denumită în continuare „Infopaq”), pe de o parte, și Danske Dagblades Forening (denumită în continuare „DDF”), pe de altă parte, având ca obiect respingerea cererii Infopaq de recunoaștere a faptului că nu este obligată să obțină consimțământul titularilor drepturilor de autor pentru actele de reproducere a unor articole de presă prin intermediul unui procedeu automatizat constând în scanarea și conversia acestor articole într‑un fișier digital urmată de procesarea electronică a acestui fișier.
Cadrul juridic
Dreptul Uniunii
Directiva 2001/29 prevede în considerentele (4), (9)-(11), (21), (22), (31) și (33) următoarele:
Printr‑o certitudine juridică sporită și oferind un grad ridicat de protecție a proprietății intelectuale, un cadru juridic armonizat privind dreptul de autor și drepturile conexe va încuraja investiții substanțiale în creativitate și inovație, inclusiv în infrastructura rețelei
Orice armonizare a dreptului de autor și a drepturilor conexe trebuie să aibă la bază un nivel ridicat de protecție, deoarece aceste drepturi sunt esențiale pentru creația intelectuală.
Autorii sau artiștii interpreți sau executanți trebuie să primească o remunerație adecvată pentru utilizarea operelor lor, pentru a‑și putea continua munca creativă și artistică
Un sistem eficient și riguros de protecție a dreptului de autor și a drepturilor conexe este unul dintre principalele instrumente care garantează creativității și producției culturale europene obținerea resurselor necesare și păstrarea autonomiei și demnității creatorilor și artiștilor interpreți sau executanți.
Prezenta directivă trebuie să definească domeniul de aplicare a actelor aflate sub incidența dreptului de reproducere cu privire la diverși beneficiari. Aceasta trebuie să se realizeze în conformitate cu acquis‑ul comunitar. Este necesară o definiție generală a acestor acte pentru a asigura certitudinea juridică în cadrul pieței interne.
Obiectivul oferirii unui suport corespunzător pentru diseminarea culturii nu trebuie atins prin sacrificarea protejării stricte a drepturilor sau prin tolerarea formelor ilegale de distribuire a operelor contrafăcute sau piratate.
Trebuie păstrat un echilibru just între drepturile și interesele diverselor categorii de titulari de drepturi, precum și între acestea și drepturile și interesele utilizatorilor de obiecte protejate.
Dreptul exclusiv de reproducere trebuie să facă obiectul unei excepții având drept scop autorizarea anumitor acte de reproducere temporară, care sunt tranzitorii sau accesorii și constituie o parte integrantă și esențială a unui proces tehnic și al căror scop unic este să permită transmiterea, în cadrul unei rețele între terți, de către un intermediar, sau utilizarea licită a unei opere sau a unui alt obiect protejat. Actele de reproducere avute în vedere nu ar trebui să aibă o semnificație economică de sine stătătoare. În măsura în care îndeplinesc aceste condiții, excepția ar trebui să includă acte care permit navigarea (browsing), precum și realizarea de copii cache (caching), inclusiv cele care permit funcționarea eficientă a sistemelor de transmisie, cu condiția ca intermediarul să nu modifice informația și să nu împiedice utilizarea licită a tehnologiei, recunoscută și folosită pe larg de industrie, pentru a obține date despre utilizarea informației. Utilizarea este considerată licită dacă este autorizată de titularul de drept sau dacă nu este restricționată prin lege.”
Articolul 1 alineatul (1) din Directiva 2001/29 prevede:
Prezenta directivă reglementează protecția juridică a dreptului de autor și a drepturilor conexe în cadrul pieței interne, acordând o atenție specială societății informaționale.”
Potrivit articolului 2 litera (a) din această directivă:
Statele membre prevăd dreptul exclusiv de a autoriza sau de a interzice reproducerea directă sau indirectă, temporară sau permanentă, prin orice mijloace și în orice formă, în totalitate sau în parte:
pentru autori, a operelor lor.”
Articolul 5 din directiva respectivă prevede:
Actele provizorii de reproducere menționate la articolul 2, care sunt tranzitorii sau accesorii și constituie o parte integrantă și esențială a unui proces tehnic și al căror scop unic este să permită:
transmiterea, în cadrul unei rețele între terți, de către un intermediar sau
utilizarea licită
a unei opere ori a unui alt obiect protejat și care nu au semnificație economică de sine stătătoare, sunt exceptate de la dreptul de reproducere prevăzut la articolul 2.
Statele membre pot să prevadă excepții sau limitări la drepturile prevăzute la articolele 2 și 3 în următoarele cazuri:
reproducerea de către presă, comunicarea publică sau punerea la dispoziție a unor articole publicate privind subiecte de actualitate economice, politice sau religioase sau a unor opere radiodifuzate sau televizate sau a altor obiecte protejate cu același caracter, în cazurile în care astfel de utilizări nu sunt în mod expres rezervate și în măsura în care este indicată sursa, inclusiv numele autorului, sau folosirea operelor sau a altor obiecte protejate pentru difuzarea evenimentelor curente, în măsura în care este justificată de scopuri de informare și sub rezerva de a indica sursa, inclusiv numele autorului, cu excepția cazurilor în care acest lucru se dovedește imposibil;
utilizarea de citate în scop de critică sau recenzie, cu condiția ca acestea să se refere la o operă sau un alt obiect protejat care a fost deja pus în mod legal la dispoziția publicului, să fie indicată sursa, inclusiv numele autorului, cu excepția cazurilor în care acest lucru se dovedește imposibil, și ca folosirea lor să fie în conformitate cu practica corectă și în măsura justificată de anumite scopuri speciale;
Excepțiile și limitările prevăzute la alineatele (1), (2), (3) și (4) se aplică numai în anumite cazuri speciale care nu intră în conflict cu exploatarea normală a operei sau a altui obiect protejat și nu aduc în mod nejustificat atingere intereselor legitime ale titularului dreptului.”
Dreptul național
Articolul 2 și articolul 5 alineatul (1) din Directiva 2001/29 au fost transpuse în ordinea juridică daneză prin articolul 2 și prin articolul 11 bis alineatul 1 din Legea nr. 395 privind dreptul de autor (lov n° 395 om ophavsret) din 14 iunie 1995 (Lovtidende 1995 A, p. 1796), astfel cum a fost modificată și codificată în special prin Legea nr. 1051 (lov n° 1051) din 17 decembrie 2002 (Lovtidende 2002 A, p. 7881).
Acțiunea principală și întrebările preliminare
Infopaq desfășoară activități în domeniul monitorizării și al analizei presei scrise care constau, în esență, în realizarea de sinteze pornind de la o selecție de articole din presa cotidiană daneză și din diverse periodice. Această selecție de articole se efectuează în funcție de temele alese de clienți și se realizează printr‑un procedeu denumit „captare de date”. Sintezele sunt trimise clienților prin poșta electronică.
DDF este un sindicat profesional al cotidienelor daneze, care are, printre altele, ca obiectiv să acorde asistență membrilor de sindicat în toate problemele referitoare la dreptul de autor.
În cursul anului 2005, s‑a adus la cunoștința DDF că Infopaq procedează la procesarea, în scop comercial, a articolelor extrase din publicații, fără a avea consimțământul titularilor drepturilor de autor asupra acestor articole. Apreciind că un astfel de consimțământ este necesar pentru o procesare a articolelor prin intermediul procedeului în discuție, DDF a informat Infopaq cu privire la poziția sa.
Procedeul de captare de date cuprinde următoarele cinci etape care reprezintă, potrivit DDF, patru acte de reproducere a articolelor de presă.
În primul rând, publicațiile respective sunt înregistrate manual într‑o bază de date electronică de către angajații Infopaq.
În al doilea rând, se procedează la scanarea acestor publicații după ce a fost desprins dispozitivul de prindere în așa fel încât toate foile să fie volante. Acea parte a publicației care trebuie procesată este selecționată în baza de date înainte de introducerea publicației în scanner. Operația permite generarea unui fișier în format TIFF („Tagged Image File Format”) pentru fiecare pagină a publicației (denumit în continuare „fișierul TIFF”). La sfârșitul acestei operații, fișierul TIFF este transferat pe un server OCR („Optical Character Recognition”) (recunoașterea optică a caracterelor).
În al treilea rând, acest server OCR convertește fișierul TIFF în date care pot fi procesate digital. În cursul acestui procedeu, imaginea fiecărui caracter este transformată în cod numeric care indică calculatorului tipul de caracter. De exemplu, imaginea literelor „TDC” este transformată într‑o informație pe care calculatorul o va putea procesa ca fiind literele „TDC” și o va putea converti în format text care poate fi recunoscut de sistemul de operare. Aceste date sunt salvate sub formă de fișiere text care pot fi citite de orice tip de program informatic de prelucrare de text (denumit în continuare „fișierul text”). Procedeul OCR se finalizează cu ștergerea fișierului TIFF.
În al patrulea rând, fișierul text este analizat pentru a căuta cuvintele‑cheie prestabilite. La fiecare ocurență, se generează un fișier care cuprinde titlul, secțiunea și numărul paginii publicației în care apare cuvântul‑cheie, precum și o valoare exprimată în procente de la 0 la 100, pentru a indica poziția acestui cuvânt în text, facilitând astfel lectura articolului. Pentru a îmbunătăți și mai mult localizarea lui în cursul lecturii articolului, cuvântul‑cheie este captat împreună cu cele cinci cuvinte care îl precedă și cele cinci cuvinte care îi urmează (în continuare „extrasul compus din 11 cuvinte”). Procedeul se finalizează cu ștergerea fișierului text.
În al cincilea rând, procedeul de captare de date se termină cu editarea unei fișe pentru fiecare pagină a publicației în care apare cuvântul‑cheie. O astfel de fișă se poate prezenta sub următoarea formă:
noiembrie 2005 – Dagbladet Arbejderen, pagina 3:
TDC: 73 % următoarea cesiune a grupului TDC, care ar trebui cumpărat de”.
Infopaq a contestat că o astfel de activitate necesită consimțământul titularilor drepturilor de autor și a sesizat Østre Landsret cu o acțiune îndreptată împotriva DDF, solicitând ca acesta să fie obligat să recunoască faptul că Infopaq are dreptul de a utiliza procedeul menționat mai sus fără consimțământul acestui sindicat profesional sau al membrilor săi. Întrucât Østre Landsret a respins această acțiune, Infopaq a formulat apel în fața instanței de trimitere.
Potrivit acesteia din urmă, nu este contestat faptul că nu se impune consimțământul titularilor drepturilor de autor pentru desfășurarea unei activități de monitorizare a presei și de redactare de sinteze în măsura în care aceasta constă în lectura fizică de către o persoană a fiecărei publicații, selectarea articolelor pertinente pe baza unor cuvinte‑cheie prestabilite, precum și transmiterea către autorul sintezei a unei fișe de rezultat redactate manual, cu indicarea cuvântului‑cheie în articol și a poziției acestui articol în cadrul publicației. De asemenea, părțile din acțiunea principală sunt de acord asupra faptului că redactarea unei sinteze este în sine licită și nu impune consimțământul titularilor drepturilor respective.
Nu este contestat nici faptul că procedeul de captare de date constă în două acte de reproducere, mai precis crearea fișierelor TIFF prin scanarea articolelor imprimate și crearea fișierelor text prin convertirea fișierelor TIFF. În plus, este cert că acest procedeu determină reproducerea unor părți din articolele scanate din moment ce extrasul compus din 11 cuvinte este stocat în memoria informatică, iar cele 11 cuvinte fac obiectul unei fișe imprimate pe suport hârtie.
Totuși, părțile din acțiunea principală nu sunt de acord asupra aspectului dacă ultimele două acte menționate mai sus constituie acte de reproducere în sensul articolului 2 din Directiva 2001/29. De asemenea, părțile au poziții diferite în ceea ce privește aspectul dacă ansamblul actelor în discuție în acțiunea principală intră, eventual, sub incidența excepției de la dreptul de reproducere prevăzute la articolul 5 alineatul (1) din directiva menționată.
În aceste condiții, la 21 decembrie 2007, Højesteret a hotărât să suspende judecarea cauzei și să sesizeze Curtea cu treisprezece întrebări preliminare având ca obiect interpretarea articolului 2 litera (a) și a articolului 5 alineatele (1) și (5) din directiva respectivă.
Curtea a răspuns la aceste întrebări prin Hotărârea din 16 iulie 2009, Infopaq International (C‑5/08, Rec., p. I‑6569), în care a statuat, pe de o parte, că un act efectuat în cursul unui procedeu de captare de date, care constă în stocarea în memoria informatică a unui extras compus din 11 cuvinte, precum și în imprimarea acestui extras, se poate încadra în sfera noțiunii de reproducere în parte în sensul articolului 2 din Directiva 2001/29, dacă – aspect care trebuie verificat de instanța de trimitere – elementele preluate astfel sunt expresia creației intelectuale proprii a autorului lor. Pe de altă parte, Curtea a concluzionat că, deși articolul 5 alineatul (1) din această directivă permite să fie exceptate de la dreptul de reproducere actele de reproducere tranzitorii sau accesorii, ultimul act al procedeului de captare de date în discuție în acțiunea principală, în cursul căruia Infopaq imprimă extrasele compuse din 11 cuvinte, nu constituie un astfel de act tranzitoriu sau accesoriu. Prin urmare, Curtea a stabilit că acest act și procedeul de captare de date din care face parte nu puteau fi realizate fără consimțământul titularilor dreptului de autor.
În urma hotărârii respective, Højesteret a considerat totuși că ar putea fi necesar să se pronunțe și asupra aspectului dacă Infopaq ar încălca Directiva 2001/29 prin punerea în practică a procedeului respectiv, cu excepția imprimării extrasului compus din 11 cuvinte, adică limitându‑se la realizarea primelor trei acte de reproducere. Prin urmare, Højesteret a hotărât să sesizeze Curtea cu următoarele întrebări preliminare:
1) Pentru ca acte provizorii de reproducere să poată fi considerate ca reprezentând o parte integrantă și esențială a unui proces tehnic, în sensul articolului 5 alineatul (1) din Directiva [2001/29], trebuie să se ia în considerare etapa procesului tehnic în care intervin?
2) Acte provizorii de reproducere pot fi considerate ca reprezentând o parte integrantă și esențială a unui proces tehnic dacă acestea constau în scanarea manuală integrală a unor articole de ziar, operație prin care articolele respective sunt convertite din informații imprimate în date digitale?
3) Noțiunea utilizare licită din articolul 5 alineatul (1) din Directiva 2001/29 include orice formă de utilizare care nu necesită consimțământul titularului drepturilor de autor?
4) Faptul că o întreprindere realizează scanarea integrală a unor articole de ziar, operație urmată de o procesare a reproducerii în scopul utilizării în activitatea de redactare a sintezelor efectuate de această întreprindere, intră în cuprinsul noțiunii utilizare licită de la articolul 5 alineatul (1) din Directiva 2001/29, chiar dacă titularii drepturilor de autor nu și‑au dat consimțământul pentru aceste acte, în cazul în care sunt întrunite celelalte condiții prevăzute de această dispoziție?
Are relevanță pentru răspunsul la această întrebare împrejurarea că după finalizarea procedeului de captare a datelor cele 11 cuvinte sunt stocate?
5) Care sunt criteriile care trebuie utilizate pentru a aprecia dacă actele provizorii de reproducere au o semnificație economică de sine stătătoare, în sensul articolului 5 alineatul (1) din Directiva 2001/29, în cazul în care sunt întrunite celelalte condiții prevăzute de această dispoziție?
6) Câștigurile pe planul productivității realizate de utilizator datorită unor acte provizorii de reproducere pot fi luate în considerare pentru a aprecia dacă actele au o semnificație economică de sine stătătoare în sensul articolului 5 alineatul (1) din Directiva 2001/29?
7) Faptul că o întreprindere realizează scanarea integrală a unor articole de ziar, operație urmată de o procesare a reproducerii, poate fi considerat ca intrând în sfera anumit[or] cazuri speciale care nu intră în conflict cu exploatarea normală a articolelor respective și care nu aduc în mod nejustificat atingere intereselor legitime ale titularului dreptului, în sensul articolului 5 alineatul (5) din Directiva 2001/29, în cazul în care sunt întrunite condițiile prevăzute la articolul 5 alineatul (1) din directivă?
Are relevanță pentru răspunsul la această întrebare împrejurarea că după finalizarea procedeului de captare a datelor cele 11 cuvinte sunt stocate?”
Cu privire la întrebările preliminare
În temeiul articolului 104 alineatul (3) primul paragraf din Regulamentul de procedură al Curții, atunci când răspunsul la o întrebare formulată cu titlu preliminar poate fi în mod clar dedus din jurisprudență, Curtea, după ascultarea avocatului general, poate oricând să se pronunțe prin ordonanță motivată, în cuprinsul căreia se face trimitere la jurisprudența pertinentă. Aceasta este situația în prezenta cauză.
Observații introductive
Potrivit articolului 5 alineatul (1) din Directiva 2001/29, un act de reproducere este exceptat de la dreptul de reproducere prevăzut la articolul 2 din directivă numai dacă îndeplinește cinci condiții, și anume:
acest act este provizoriu;
este tranzitoriu sau accesoriu;
constituie o parte integrantă și esențială a unui proces tehnic;
unicul său scop este să permită transmiterea, în cadrul unei rețele între terți, de către un intermediar sau utilizarea licită a unei opere ori a unui alt obiect protejat și
actul respectiv nu are o semnificație economică de sine stătătoare.
Trebuie amintit, pe de o parte, că aceste condiții sunt cumulative, în sensul că neîndeplinirea uneia dintre ele are drept urmare neaplicarea excepției de la dreptul de reproducere prevăzut la articolul 2 din Directiva 2001/29 în cazul unui act de reproducere în temeiul articolului 5 alineatul (1) din aceasta (Hotărârea Infopaq International, citată anterior, punctul 55).
Pe de altă parte, potrivit jurisprudenței Curții, condițiile enumerate mai sus trebuie să facă obiectul unei interpretări restrictive, întrucât articolul 5 alineatul (1) din această directivă constituie o derogare de la regula generală stabilită de aceasta, care impune ca titularul dreptului de autor să autorizeze orice reproducere a operei sale protejate (a se vedea Hotărârea Infopaq International, citată anterior, punctele 56 și 57, precum și Hotărârea din 4 octombrie 2011, Football Association Premier League și alții, C‑403/08 și C‑429/08, nepublicată încă în Repertoriu, punctul 162).
În acest context trebuie examinate întrebările preliminare prin intermediul cărora instanța de trimitere solicită să se stabilească dacă actele de reproducere efectuate în cursul unui proces tehnic precum cel în discuție în acțiunea principală îndeplinesc condițiile 3‑5 prevăzute la articolul 5 alineatul (1) din Directiva 2001/29, precum și condițiile menționate la articolul 5 alineatul (5) din această directivă. În schimb, cererea preliminară nu privește prima și a doua condiție prevăzută la articolul 5 alineatul (1) din directiva respectivă, întrucât Curtea s‑a pronunțat deja cu privire la aceste condiții la punctele 61‑71 din Hotărârea Infopaq International, citată anterior.
Cu privire la prima și la a doua întrebare, referitoare la condiția potrivit căreia actele de reproducere trebuie să constituie o parte integrantă și esențială a unui proces tehnic
Prin intermediul primei și al celei de a doua întrebări, care trebuie examinate împreună, instanța de trimitere solicită, în esență, să se stabilească dacă articolul 5 alineatul (1) din Directiva 2001/29 trebuie interpretat în sensul că actele provizorii de reproducere efectuate în cursul unui procedeu de captare de date, precum cele în discuție în acțiunea principală, îndeplinesc condiția potrivit căreia trebuie să constituie o parte integrantă și esențială a unui proces tehnic. În această privință, instanța solicită printre altele să se stabilească dacă trebuie să se ia în considerare etapa procesului tehnic în care intervin aceste acte, precum și faptul că procesul tehnic respectiv implică o intervenție a omului.
Noțiunea „parte integrantă și esențială a unui proces tehnic” impune ca actele provizorii de reproducere să fie efectuate integral în cadrul unui proces tehnic și să nu fie realizate, așadar, în totalitate sau în parte, în afara unui astfel de proces. Această noțiune presupune de asemenea ca realizarea actului provizoriu de reproducere să fie necesară, în sensul că procesul tehnic avut în vedere nu ar putea funcționa în mod corect și eficient în lipsa actului respectiv (a se vedea în acest sens Hotărârea Infopaq International, citată anterior, punctul 61).
Pe de altă parte, dat fiind faptul că articolul 5 alineatul (1) din Directiva 2001/29 nu precizează în ce etapă a procesului tehnic trebuie să intervină actele provizorii de reproducere, nu este exclus ca un astfel de act să inițieze sau să finalizeze acest proces.
De asemenea, nimic din această dispoziție nu indică faptul că procesul tehnic trebuie să nu implice nicio intervenție a omului și în special că ar fi exclus ca acest proces să fie declanșat manual, în scopul realizării unei prime reproduceri provizorii.
În speță, trebuie amintit că procesul tehnic avut în vedere constă în efectuarea unor căutări electronice automate în articolele de presă și în identificarea și extragerea din acestea a cuvintelor‑cheie prestabilite, pentru a face mai eficientă redactarea sintezelor de articole de presă.
În acest cadru, intervin succesiv trei acte de reproducere. Acestea se materializează în crearea fișierului TIFF, apoi în crearea fișierului text și, în sfârșit, în crearea fișierului care cuprinde extrasul compus din 11 cuvinte.
Mai întâi, în această privință este cert faptul că niciunul dintre aceste acte nu este realizat în afara procesului tehnic respectiv.
Apoi, în lumina considerațiilor expuse la punctele 30‑32 din prezenta ordonanță, este irelevant faptul că un astfel de proces tehnic este inițiat prin introducerea manuală a articolelor de presă într‑un scanner, pentru a realiza o primă reproducere provizorie – crearea fișierului TIFF –, și este finalizat printr‑un act de reproducere provizorie, și anume crearea fișierului care cuprinde extrasul compus din 11 cuvinte.
În sfârșit, trebuie arătat că procesul tehnic în discuție nu ar putea funcționa în mod corect și eficient în lipsa actelor de reproducere respective. Astfel, acesta din urmă urmărește identificarea în articolele de presă a unor cuvinte‑cheie prestabilite și extragerea acestora pe suport digital. O asemenea căutare electronică impune astfel transformarea acestor articole, pornind de la suportul hârtie, în date digitale, o astfel de transformare fiind necesară pentru recunoașterea datelor respective, pentru identificarea cuvintelor‑cheie și pentru extragerea acestora.
Contrar celor susținute de DDF, această concluzie nu este infirmată de faptul că ar fi posibilă redactarea sintezelor de articole de presă fără reproducere. În această privință, este suficient să se arate că o astfel de sinteză este realizată în afara procesului respectiv, fiind ulterioară acestuia, și că nu este, așadar, pertinentă pentru a se aprecia dacă un astfel de proces poate funcționa în mod corect și eficient în lipsa actelor de reproducere respective.
Având în vedere cele de mai sus, trebuie să se răspundă la prima și la a doua întrebare că articolul 5 alineatul (1) din Directiva 2001/29 trebuie interpretat în sensul că actele provizorii de reproducere efectuate în cursul unui procedeu de captare de date, precum cele în discuție în acțiunea principală, îndeplinesc condiția potrivit căreia aceste acte trebuie să constituie o parte integrantă și esențială a unui proces tehnic, în pofida faptului că inițiază și finalizează acest proces și implică o intervenție a omului.
Cu privire la a treia și la a patra întrebare, referitoare la condiția potrivit căreia actele de reproducere trebuie să urmărească un singur scop, și anume să permită fie transmiterea unei opere sau a unui alt obiect protejat în cadrul unei rețele între terți de către un intermediar, fie utilizarea licită a unei astfel de opere sau a unui astfel de obiect
Prin intermediul celei de a treia și al celei de a patra întrebări, care trebuie examinate împreună, instanța de trimitere solicită, în esență, să se stabilească dacă articolul 5 alineatul (1) din Directiva 2001/29 trebuie interpretat în sensul că actele provizorii de reproducere efectuate în cursul unui procedeu de captare de date, precum cele în discuție în acțiunea principală, respectă condiția potrivit căreia trebuie să urmărească un scop unic, și anume să permită fie transmiterea unei opere sau a unui alt obiect protejat în cadrul unei rețele între terți de către un intermediar, fie utilizarea licită a unei astfel de opere sau a unui astfel de obiect.
Trebuie subliniat mai întâi că actele de reproducere avute în vedere nu urmăresc să permită transmiterea în cadrul unei rețele între terți de către un intermediar. În aceste condiții, trebuie să se examineze dacă singurul scop al acestor acte constă în a permite o utilizare licită a unei opere sau a unui obiect protejat.
În această privință, după cum reiese din considerentul (33) al Directivei 2001/29, utilizarea este considerată licită dacă este autorizată de titularul dreptului în cauză sau dacă nu este restricționată prin lege (Hotărârea Football Association Premier League și alții, citată anterior, punctul 168).
În cauza principală, trebuie observat, pe de o parte, că, în situația evocată de instanța de trimitere, în care s‑ar fi renunțat la ultimul act al procedeului tehnic de captare de date, adică la imprimarea extrasului compus din 11 cuvinte, procedeul tehnic avut în vedere, inclusiv, așadar, crearea fișierului TIFF, a fișierului text și a fișierului care cuprinde extrasul compus din 11 cuvinte, urmărește să permită o redactare mai eficientă a sintezelor de articole de presă și, prin urmare, o utilizare a acestora. Pe de altă parte, nimic din dosarul transmis Curții nu indică faptul că rezultatul acestui procedeu tehnic, și anume extrasul compus din 11 cuvinte, ar urmări să permită o altă utilizare.
În ceea ce privește caracterul licit sau ilicit al utilizării respective, nu se contestă faptul că redactarea unei sinteze de articole de presă nu este, în speță, autorizată de titularii drepturilor de autor asupra acestor articole. În aceste condiții, trebuie arătat că o astfel de activitate nu este restricționată prin reglementarea Uniunii. În plus, din afirmațiile concordante ale Infopaq și ale DDF rezultă că redactarea sintezei respective nu ar constitui o activitate care să fie restricționată prin legislația daneză.
În aceste condiții, utilizarea respectivă nu poate fi considerată ilicită.
Având în vedere cele de mai sus, trebuie să se răspundă la a treia și la a patra întrebare că articolul 5 alineatul (1) din Directiva 2001/29 trebuie interpretat în sensul că actele provizorii de reproducere efectuate în cursul unui procedeu de captare de date, precum cele în discuție în acțiunea principală, respectă condiția potrivit căreia actele de reproducere trebuie să urmărească un scop unic, și anume să permită utilizarea licită a unei opere sau a unui alt obiect protejat.
Cu privire la a cincea și la a șasea întrebare, referitoare la condiția potrivit căreia actele de reproducere nu trebuie să aibă o semnificație economică de sine stătătoare
Ținând cont de contextul cauzei principale în ansamblul său, precum și de obiectul întrebărilor anterioare, trebuie ca a cincea și a șasea întrebare să fie interpretate în sensul că urmăresc să se stabilească dacă actele provizorii de reproducere efectuate în cadrul unui procedeu de captare de date, precum cele în discuție în acțiunea principală, îndeplinesc condiția prevăzută la articolul 5 alineatul (1) din Directiva 2001/29, potrivit căreia aceste acte nu trebuie să aibă o semnificație economică de sine stătătoare.
În această privință, trebuie amintit că actele de reproducere provizorii în sensul articolului 5 alineatul (1) urmăresc să facă posibile accesul la operele protejate și utilizarea acestora. Întrucât acestea din urmă au o valoare economică proprie, accesul la ele și utilizarea lor prezintă astfel în mod necesar o semnificație economică (a se vedea în acest sens Hotărârea Football Association Premier League și alții, citată anterior, punctul 174).
În plus, astfel cum rezultă din considerentul (33) al Directivei 2001/29, actele provizorii de reproducere – precum actele care permit „browsing”‑ul și „caching”‑ul – au ca scop să faciliteze utilizarea unei opere sau să facă mai eficientă această utilizare. Astfel, este inerent acestor acte să permită realizarea unor câștiguri pe planul productivității în cadrul unei astfel de utilizări și, prin urmare, să determine o creștere a profitului sau o diminuare a cheltuielilor de producție.
În aceste condiții, actele respective nu trebuie să aibă o semnificație economică de sine stătătoare, în sensul că avantajul economic rezultat din aplicarea acestora nu trebuie să fie nici distinct, nici separabil de avantajul economic rezultat din utilizarea licită a operei avute în vedere și nu trebuie să genereze un avantaj economic suplimentar, care să îl depășească pe cel rezultat din utilizarea respectivă a operei protejate (a se vedea în acest sens Hotărârea Football Association Premier League și alții, citată anterior, punctul 175).
Câștigurile pe planul productivității care rezultă din realizarea actelor provizorii de reproducere, precum cele în discuție în acțiunea principală, nu au o astfel de semnificație economică de sine stătătoare, în măsura în care avantajele economice rezultate din aplicarea acestora nu se materializează decât prin utilizarea obiectului reprodus, astfel încât nu sunt nici distincte, nici separabile de avantajele rezultate din utilizarea sa.
În schimb, un avantaj rezultat dintr‑un act provizoriu de reproducere este distinct și separabil dacă autorul acestui act poate obține beneficii ca urmare a exploatării economice a reproducerilor provizorii ca atare.
La fel se întâmplă în cazul în care actele provizorii de reproducere conduc la o modificare a obiectului reprodus, astfel cum acesta există la momentul declanșării procedeului tehnic avut în vedere, întrucât actele respective nu urmăresc astfel să faciliteze utilizarea sa, ci utilizarea unui obiect diferit.
Prin urmare, trebuie să se răspundă la a cincea și la a șasea întrebare că articolul 5 alineatul (1) din Directiva 2001/29 trebuie interpretat în sensul că actele provizorii de reproducere efectuate în cadrul unui procedeu de captare de date, precum cele în discuție în acțiunea principală, îndeplinesc condiția potrivit căreia aceste acte nu trebuie să aibă o semnificație economică de sine stătătoare în măsura în care, pe de o parte, realizarea acestor acte nu permite obținerea unui beneficiu suplimentar, care să îl depășească pe cel rezultat din utilizarea licită a operei protejate, și, pe de altă parte, actele provizorii de reproducere nu conduc la o modificare a acestei opere.
Cu privire la a șaptea întrebare, referitoare la condiția potrivit căreia actele de reproducere nu trebuie nici să intre în conflict cu exploatarea normală a operei, nici să aducă în mod nejustificat atingere intereselor legitime ale titularului dreptului
Prin intermediul celei de a șaptea întrebări, instanța de trimitere solicită, în esență, să se stabilească dacă articolul 5 alineatul (5) din Directiva 2001/29 trebuie interpretat în sensul că actele provizorii de reproducere efectuate în cadrul unui procedeu de captare de date, precum cele în discuție în acțiunea principală, îndeplinesc condiția potrivit căreia actele de reproducere nu pot nici să intre în conflict cu exploatarea normală a operei, nici să aducă în mod nejustificat atingere intereselor legitime ale titularului dreptului.
În această privință, este suficient să se constate că, deși aceste acte de reproducere îndeplinesc toate condițiile prevăzute la articolul 5 alineatul (1) din Directiva 2001/29, astfel cum sunt interpretate în jurisprudența Curții, trebuie să se considere că acestea nu intră în conflict cu exploatarea normală a operei și nici nu aduc în mod nejustificat atingere intereselor legitime ale titularului dreptului (a se vedea Hotărârea Football Association Premier League și alții, citată anterior, punctul 181).
Prin urmare, trebuie să se răspundă la a șaptea întrebare că articolul 5 alineatul (5) din Directiva 2001/29 trebuie interpretat în sensul că actele provizorii de reproducere efectuate în cadrul unui procedeu de captare de date, precum cele în discuție în acțiunea principală, deși îndeplinesc toate condițiile prevăzute la articolul 5 alineatul (1) din această directivă, trebuie să fie considerate că îndeplinesc condiția potrivit căreia actele de reproducere nu pot nici să intre în conflict cu exploatarea normală a operei, nici să aducă în mod nejustificat atingere intereselor legitime ale titularului dreptului.
Cu privire la cheltuielile de judecată
Întrucât, în privința părților din acțiunea principală, procedura are caracterul unui incident survenit la instanța de trimitere, este de competența acesteia să se pronunțe cu privire la cheltuielile de judecată. Cheltuielile efectuate pentru a prezenta observații Curții, altele decât cele ale părților menționate, nu pot face obiectul unei rambursări.
Pentru aceste motive, Curtea (Camera a treia) declară:
1) Articolul 5 alineatul (1) din Directiva 2001/29/CE a Parlamentului European și a Consiliului din 22 mai 2001 privind armonizarea anumitor aspecte ale dreptului de autor și drepturilor conexe în societatea informațională trebuie interpretat în sensul că actele provizorii de reproducere efectuate în cadrul unui procedeu denumit „captare de date”, precum cele în discuție în acțiunea principală,
îndeplinesc condiția potrivit căreia aceste acte trebuie să constituie o parte integrantă și esențială a unui proces tehnic, în pofida faptului că inițiază și finalizează acest proces și implică o intervenție a omului;
respectă condiția potrivit căreia actele de reproducere trebuie să urmărească un scop unic, și anume să permită utilizarea licită a unei opere sau a unui alt obiect protejat;
îndeplinesc condiția potrivit căreia aceste acte nu trebuie să aibă o semnificație economică de sine stătătoare în măsura în care, pe de o parte, realizarea acestor acte nu permite obținerea unui beneficiu suplimentar, care să îl depășească pe cel rezultat din utilizarea licită a operei protejate, și, pe de altă parte, actele provizorii de reproducere nu conduc la o modificare a operei.
2) Articolul 5 alineatul (5) din Directiva 2001/29 trebuie interpretat în sensul că actele provizorii de reproducere efectuate în cadrul unui procedeu denumit „captare de date”, precum cele în discuție în acțiunea principală, deși îndeplinesc toate condițiile prevăzute la articolul 5 alineatul (1) din această directivă, trebuie să fie considerate că îndeplinesc condiția potrivit căreia actele de reproducere nu pot nici să intre în conflict cu exploatarea normală a operei, nici să aducă în mod nejustificat atingere intereselor legitime ale titularului dreptului.
Semnături
HOTĂRÂREA CURȚII (Marea Cameră)
ianuarie 2012 ( *1 )
Politica socială — Directiva 2003/88/CE — Articolul 7 — Dreptul la concediul anual plătit — Condiție de acordare a dreptului impusă de o reglementare națională — Absența lucrătorului — Durata dreptului la concediu în funcție de natura absenței — Reglementare națională contrară Directivei 2003/88 — Rolul instanței naționale”
În cauza C-282/10,
având ca obiect o cerere de pronunțare a unei hotărâri preliminare formulată în temeiul articolului 267 TFUE de Cour de cassation (Franța), prin decizia din 2 iunie 2010, primită de Curte la 7 iunie 2010, în procedura
Maribel Dominguez
împotriva
Centre informatique du Centre Ouest Atlantique,
Préfet de la région Centre,
CURTEA (Marea Cameră),
compusă din domnul V. Skouris, președinte, domnii A. Tizzano, J. N. Cunha Rodrigues, K. Lenaerts și U. Lõhmus, președinți de cameră, domnii A. Rosas, E. Levits (raportor), A. Ó Caoimh, L. Bay Larsen, T. von Danwitz și A. Arabadjiev, judecători,
avocat general: doamna V. Trstenjak,
grefier: doamna R. Șereș, administrator,
având în vedere procedura scrisă și în urma ședinței din 17 mai 2011,
luând în considerare observațiile prezentate:
pentru doamna Dominguez, de H. Masse-Dessen și de V. Lokiec, avocats;
pentru Centre informatique du Centre Ouest Atlantique, de D. Célice, avocat;
pentru guvernul francez, de domnul G. de Bergues, precum și de doamnele A. Czubinski și N. Rouam, în calitate de agenți;
pentru guvernul danez, de domnul S. Juul Jørgensen, în calitate de agent;
pentru guvernul olandez, de doamnele C. Wissels și M. Noort, în calitate de agenți;
pentru Comisia Europeană, de domnii M. van Beek și M. Van Hoof, în calitate de agenți,
după ascultarea concluziilor avocatului general în ședința din 8 septembrie 2011,
pronunță prezenta
Hotărâre
Cererea de pronunțare a unei hotărâri preliminare privește interpretarea articolului 7 din Directiva 2003/88/CE a Parlamentului European și a Consiliului din 4 noiembrie 2003 privind anumite aspecte ale organizării timpului de lucru (JO L 299, p. 9, Ediție specială, 05/vol. 7, p. 3).
Această cerere a fost formulată în cadrul unui litigiu între doamna Dominguez, pe de o parte, și angajatorul acesteia, Centre informatique du Centre Ouest Atlantique (denumit în continuare „CICOA”), pe de altă parte, cu privire la cererea doamnei Dominguez de a beneficia de un concediu anual plătit aferent perioadei cuprinse între luna noiembrie 2005 și luna ianuarie 2007, neefectuat din cauza unui concediu medical prescris în urma unui accident, și, în subsidiar, de o indemnizație compensatorie.
Cadrul juridic
Reglementarea Uniunii
Articolul 1 din Directiva 2003/88 prevede:
Obiectul și domeniul de aplicare
Prezenta directivă stabilește cerințe minime de securitate și de sănătate pentru organizarea timpului de lucru.
Prezenta directivă se aplică:
(a)
perioadelor minime de  concediu anual
Articolul 7 din această directivă are următorul cuprins:
Concediul anual
Statele membre iau măsurile necesare pentru ca orice lucrător să beneficieze de un concediu anual plătit de cel puțin patru săptămâni în conformitate cu condițiile de obținere și de acordare a concediilor prevăzute de legislațiile și/sau de practicile naționale.
Perioada minimă de concediu anual plătit nu poate fi înlocuită cu o indemnizație financiară, cu excepția cazului în care relația de muncă încetează.”
Articolul 15 din această directivă prevede:
Dispoziții mai favorabile
Prezenta directivă nu aduce atingere dreptului statelor membre de a aplica sau de a adopta și a aplica acte cu putere de lege și acte administrative mai favorabile protecției securității și sănătății lucrătorilor sau de a favoriza sau a permite aplicarea unor convenții colective sau acorduri încheiate între partenerii sociali, care sunt mai favorabile protecției securității și sănătății lucrătorilor.”
Articolul 17 din Directiva 2003/88 prevede că statele membre pot deroga de la anumite dispoziții ale acestei directive. Nicio derogare nu este permisă în ceea ce privește articolul 7 din directiva menționată.
Reglementarea națională
Articolul L. 223-2 primul paragraf din Codul muncii (code du travail) prevede:
Lucrătorul care, în cursul anului de referință, demonstrează că a lucrat la același angajator pe o perioadă echivalentă cu cel puțin o lună de muncă efectivă are dreptul la un concediu a cărui durată este stabilită la 2,5 zile lucrătoare pentru fiecare lună de serviciu, fără ca durata totală a concediului exigibil să poată depăși 30 de zile lucrătoare.”
Potrivit articolului L. 223-4 din Codul muncii în cauză:
Pentru stabilirea duratei concediului, sunt asimilate cu o lună de muncă efectivă perioadele echivalente cu patru săptămâni sau cu 24 de zile de muncă. Perioadele de concediu plătit, perioadele de repaus compensatoriu , perioadele de concediu de lehuzie , zilele de odihnă acordate ca urmare a reducerii timpului de lucru și perioadele limitate la o durată neîntreruptă de un an în care executarea contractului de muncă este suspendată ca urmare a unui accident de muncă sau a unei boli profesionale sunt considerate perioade de muncă efectivă ”
Articolul XIV al patrulea paragraf din regulamentul tip anexat la Contractul colectiv de muncă la nivel național al personalului organismelor de securitate socială prevede:
Nu există un drept la concediul anual într-un an în care s-au înregistrat concedii medicale care au motivat o întrerupere a activității egală cu sau mai mare de douăsprezece luni consecutive , acesta dobândindu-se din nou la data reluării activității, durata concediului fiind stabilită proporțional cu timpul de lucru efectiv care nu a condus încă la acordarea unui concediu anual.”
Acțiunea principală și întrebările preliminare
Doamnei Dominguez, angajată din 1987 de CICOA, îi este aplicabil Contractul colectiv de muncă la nivel național al personalului organismelor de asigurări sociale. În urma unui accident de traseu survenit între domiciliul acesteia și locul său de muncă, doamna Dominguez s-a aflat în concediu medical în perioada cuprinsă între 3 noiembrie 2005 și 7 ianuarie 2007.
Doamna Dominguez a sesizat instanța pentru litigii de muncă, iar ulterior cour d’appel de Limoges (Curtea de Apel din Limoges) pentru a obține 22,5 zile de concediu plătit pentru această perioadă și, în subsidiar, plata unei indemnizații compensatorii.
Întrucât instanțele menționate au respins pretențiile salariatei, doamna Dominguez a declarat recurs. Aceasta susține că accidentul de traseu este un accident de muncă supus aceluiași regim ca acesta din urmă. Astfel, potrivit articolului L. 223-4 din Codul muncii, perioada de suspendare a contractului său de muncă în urma accidentului de traseu ar trebui să fie asimilată unui timp de muncă efectivă pentru calcularea concediilor sale plătite.
Având în vedere jurisprudența Curții referitoare la articolul 7 din Directiva 2003/88, Cour de cassation (Curtea de Casație) a exprimat îndoieli cu privire la compatibilitatea dispozițiilor naționale relevante cu acest articol.
În aceste condiții, Cour de cassation a hotărât să suspende judecarea cauzei și să adreseze Curții următoarele întrebări preliminare:
Articolul 7 alineatul (1) din Directiva 2003/88 trebuie interpretat în sensul că se opune unor dispoziții sau unor practici naționale care prevăd că dreptul la concediul anual plătit este subordonat condiției unei activități efective minime de 10 zile (sau de o lună) în perioada de referință?
În cazul unui răspuns afirmativ, articolul 7 din Directiva 2003/88, care creează o obligație specială pentru angajator, prin faptul că dă dreptul la concediu plătit lucrătorilor absenți din motive de sănătate timp de un an sau mai mult, obligă instanța națională sesizată cu un litigiu între particulari să înlăture o dispoziție națională contrară, subordonând în acest caz acordarea dreptului la concediul anual plătit condiției unei activități efective de cel puțin 10 zile în cursul anului de referință?
În măsura în care articolul 7 din Directiva 2003/88 nu face nicio distincție între lucrători, după cum absența lor de la locul de muncă în perioada de referință este cauzată de un accident de muncă, de o boală profesională, de un accident de traseu sau de o boală neprofesională, au lucrătorii, potrivit acestui text, dreptul la un concediu plătit cu aceeași durată, indiferent care este cauza absenței lor din motive de sănătate, sau acest text trebuie interpretat în sensul că nu se opune ca durata concediului plătit să poată fi diferită în funcție de cauza absenței lucrătorului, din moment ce dreptul intern prevede, în anumite condiții, o perioadă de concediu anual plătit mai mare decât perioada minimă de patru săptămâni prevăzută de Directiva [2003/88]?”
Cu privire la prima întrebare
Prin intermediul primei întrebări, instanța de trimitere solicită, în esență, să se stabilească dacă articolul 7 alineatul (1) din Directiva 2003/88 trebuie interpretat în sensul că se opune unor dispoziții sau unor practici naționale care prevăd că dreptul la concediul anual plătit este condiționat de existența unei perioade minime de activitate efectivă de 10 zile sau de o lună în perioada de referință.
În această privință, trebuie amintit că, potrivit unei jurisprudențe constante, dreptul fiecărui lucrător la concediul anual plătit trebuie considerat un principiu al dreptului social al Uniunii de o importanță deosebită de la care nu se poate deroga și a cărui punere în aplicare de către autoritățile naționale competente poate fi efectuată numai în limitele prevăzute în mod expres chiar în Directiva 93/104/CE a Consiliului din 23 noiembrie 1993 privind anumite aspecte ale organizării timpului de lucru (JO L 307, p. 18), această directivă fiind codificată, la rândul său, prin Directiva 2003/88 (a se vedea Hotărârea din 26 iunie 2001, BECTU, C-173/99, Rec., p. I-4881, punctul 43, Hotărârea din 20 ianuarie 2009, Schultz-Hoff și alții, C-350/06 și C-520/06, Rep., p. I-179, punctul 22, precum și Hotărârea din 22 noiembrie 2011, KHS, C-214/10, nepublicată încă în Repertoriu, punctul 23).
Astfel, Directiva 93/104 trebuie interpretată în sensul că se opune ca statele membre să limiteze în mod unilateral dreptul la concediul anual plătit recunoscut tuturor lucrătorilor prin stabilirea unei condiții de exercitare a acestui drept care conduce la excluderea anumitor lucrători de la beneficiul acestui drept (Hotărârea BECTU, citată anterior, punctul 52).
Desigur, statelor membre le este permis să definească, în reglementarea lor internă, condițiile de exercitare și de transpunere a dreptului la concediul anual plătit, dar acestea nu pot totuși condiționa în vreun mod constituirea însăși a acestui drept (a se vedea Hotărârea Schultz-Hoff și alții, citată anterior, punctul 46).
Astfel, modalitățile de executare și de aplicare necesare pentru punerea în aplicare a prevederilor Directivei 93/104, codificată prin Directiva 2003/88, pot cuprinde anumite divergențe în ceea ce privește condițiile de exercitare a dreptului la concediul anual plătit, dar această directivă nu permite statelor membre să excludă chiar nașterea unui drept acordat în mod expres tuturor lucrătorilor (Hotărârile citate anterior BECTU, punctul 55, precum și Schultz-Hoff și alții, punctul 47).
În plus, întrucât Directiva 2003/88 nu face nicio distincție între lucrătorii care, în perioada de referință, sunt absenți de la serviciu pentru că se află în concediu medical și cei care au lucrat efectiv în perioada menționată (a se vedea Hotărârea Schultz-Hoff și alții, citată anterior, punctul 40), rezultă că, în ceea ce îi privește pe lucrătorii aflați în concediu medical prescris în mod legal, un stat membru nu poate condiționa dreptul la concediul anual plătit conferit de această directivă tuturor lucrătorilor de obligația de a fi lucrat efectiv în perioada de referință stabilită de statul menționat (Hotărârea Schultz-Hoff și alții, citată anterior, punctul 41).
Din cele de mai sus rezultă că articolul 7 alineatul (1) din Directiva 2003/88 trebuie interpretat în sensul că se opune unor dispoziții sau unor practici naționale care prevăd că dreptul la concediul anual plătit este condiționat de existența unei perioade minime de activitate efectivă de 10 zile sau de o lună în perioada de referință.
Cu privire la a doua întrebare
Prin intermediul celei de a doua întrebări, instanța de trimitere solicită, în esență, să se stabilească dacă articolul 7 din Directiva 2003/88 trebuie interpretat în sensul că, într-un litigiu între particulari, o dispoziție națională care prevede că dreptul la concediul anual plătit este condiționat de existența unei perioade minime de activitate efectivă în perioada de referință, contrară articolului 7 menționat, trebuie înlăturată.
Trebuie arătat încă de la început că problema dacă o dispoziție națională, în măsura în care este contrară dreptului Uniunii, nu trebuie aplicată se pune numai în cazul în care nu este posibilă nicio interpretare conformă a dispoziției în cauză.
În această privință, potrivit unei jurisprudențe constante, la aplicarea dreptului intern, instanțele naționale sunt obligate, în măsura posibilului, să interpreteze dispozițiile acestuia în lumina textului și a finalității directivei în cauză pentru a atinge rezultatul urmărit de aceasta și, prin urmare, să se conformeze articolului 288 al treilea paragraf TFUE. Această obligație de interpretare conformă a dreptului național este într-adevăr inerentă sistemului Tratatului FUE, în măsura în care permite instanțelor naționale să asigure, în cadrul competențelor lor, deplina eficacitate a dreptului Uniunii atunci când judecă litigiile cu care sunt sesizate (a se vedea în special Hotărârea din 5 octombrie 2004, Pfeiffer și alții, C-397/01-C-403/01, Rec., p. I-8835, punctul 114, Hotărârea din 23 aprilie 2009, Angelidaki și alții, C-378/07-C-380/07, Rep., p. I-3071, punctele 197 și 198, precum și Hotărârea din 19 ianuarie 2010, Kücükdeveci, C-555/07, Rep., p. I-365, punctul 48).
Desigur, acest principiu al interpretării conforme a dreptului național are anumite limite. Astfel, obligația instanței naționale de a se referi la conținutul unei directive atunci când interpretează și aplică normele relevante de drept intern este limitată de principiile generale de drept și nu poate fi utilizată ca temei pentru o interpretare contra legem a dreptului național (a se vedea Hotărârea din 15 aprilie 2008, Impact, C-268/06, Rep., p. I-2483, punctul 100, precum și Hotărârea Angelidaki și alții, citată anterior, punctul 199).
În cauza principală, instanța de trimitere consideră că se află în prezența unei astfel de limite. Potrivit acesteia, articolul L. 223-2 primul paragraf din Codul muncii, care prevede că dreptul la concediul anual plătit este subordonat condiției unei activități efective minime de o lună în perioada de referință, nu poate fi interpretat în conformitate cu articolul 7 din Directiva 2003/88.
În această privință, trebuie amintit că principiul interpretării conforme impune în plus ca instanțele naționale să facă tot ce ține de competența lor, luând în considerare ansamblul dreptului intern și aplicând metodele de interpretare recunoscute de acesta pentru a garanta efectivitatea deplină a directivei în discuție și pentru a identifica o soluție conformă cu finalitatea urmărită de aceasta (a se vedea Hotărârea din 4 iulie 2006, Adeneler și alții, C-212/04, Rec., p. I-6057, punctul 111, precum și Hotărârea Angelidaki și alții, citată anterior, punctul 200).
Or, în cauza principală, articolul L. 223-4 din Codul muncii, care prevede că anumite perioade de absență de la locul de muncă înlătură condiția activității efective în perioada de referință, este parte integrantă a dreptului intern care trebuie luat în considerare de instanțele naționale.
Astfel, dacă articolul L. 223-4 din Codul muncii era interpretat de instanța națională în sensul că o perioadă de absență cauzată de un accident de traseu trebuie asimilată unei perioade de absență cauzate de un accident de muncă pentru a asigura efectul deplin al articolului 7 din Directiva 2003/88, această instanță nu s-ar afla în prezența limitei interpretării conforme a articolului L. 223-2 din Codul muncii, menționată la punctul 26 din prezenta hotărâre.
În această privință, trebuie să se precizeze că articolul 7 din Directiva 2003/88 nu face nicio distincție între lucrătorii absenți în perioada de referință pentru că se află în concediu medical și cei care au lucrat efectiv în această perioadă (a se vedea punctul 20 din prezenta hotărâre). Rezultă că un stat membru nu poate condiționa dreptul la concediul anual plătit al unui lucrător absent din motive de sănătate în perioada de referință de obligația de a fi lucrat efectiv în aceeași perioadă. Astfel, potrivit articolului 7 din Directiva 2003/88, dreptul oricărui lucrător la concediul anual plătit de cel puțin patru săptămâni nu poate fi afectat, indiferent dacă acesta se află în concediu medical în perioada de referință menționată ca urmare a unui accident survenit la locul de muncă sau în altă parte ori ca urmare a unei boli de orice natură sau având orice cauză.
Din cele de mai sus rezultă că revine instanței de trimitere sarcina de a verifica, luând în considerare ansamblul dreptului intern, în special articolul L. 223-4 din Codul muncii, și aplicând metodele de interpretare recunoscute de acesta, pentru a garanta efectivitatea deplină a Directivei 2003/88 și pentru a identifica o soluție conformă cu finalitatea urmărită de aceasta, dacă poate ajunge la o interpretare a acestui drept care să permită asimilarea absenței lucrătorului ca urmare a unui accident de traseu cu una dintre situațiile menționate la articolul amintit din Codul muncii.
În cazul în care o astfel de interpretare nu ar fi posibilă, trebuie să se examineze dacă articolul 7 alineatul (1) din Directiva 2003/88 produce un efect direct și, dacă este cazul, în ce măsură doamna Dominguez se poate prevala de acesta împotriva pârâților din acțiunea principală, în special împotriva angajatorului său, și anume CICOA, având în vedere natura juridică a acestora din urmă.
În această privință, dintr-o jurisprudență constantă a Curții rezultă că, în toate cazurile în care dispozițiile unei directive sunt, în ceea ce privește conținutul, necondiționate și suficient de precise, particularii au dreptul să le invoce în fața instanțelor naționale împotriva statului fie atunci când acesta nu a transpus în termenele stabilite directiva în dreptul național, fie atunci când a transpus în mod incorect directiva în cauză (a se vedea în special Hotărârea Pfeiffer și alții, citată anterior, punctul 103, precum și jurisprudența citată).
Or, articolul 7 din Directiva 2003/88 îndeplinește aceste criterii, dat fiind că pune în sarcina statelor membre, în termeni neechivoci, o obligație de rezultat precisă și care nu este supusă niciunei condiții cu privire la aplicarea normei pe care o prevede, constând în acordarea unui concediu anual plătit de cel puțin patru săptămâni oricărui lucrător.
Chiar dacă articolul 7 din Directiva 2003/88 lasă statelor membre o anumită marjă de apreciere în adoptarea condițiilor de obținere și de acordare a dreptului la concediul anual plătit pe care îl prevede, această împrejurare nu afectează însă caracterul precis și necondiționat al obligației prevăzute la acest articol. În această privință, trebuie să se observe că articolul 7 din Directiva 2003/88 nu se numără printre dispozițiile directivei menționate de la care articolul 17 din aceasta permite să se deroge. Prin urmare, se poate determina protecția minimă care trebuie, în orice caz, să fie pusă în aplicare de statele membre în temeiul acestui articol 7 (a se vedea, prin analogie, Hotărârea Pfeiffer și alții, citată anterior, punctul 105).
Întrucât articolul 7 alineatul (1) din Directiva 2003/88 îndeplinește condițiile cerute pentru a produce un efect direct, trebuie, în plus, să se constate că CICOA, unul dintre cei doi pârâți din acțiunea principală, angajatorul doamnei Dominguez, este un organism care își desfășoară activitatea în domeniul securității sociale.
Este adevărat că, potrivit unei jurisprudențe constante, o directivă nu poate, prin ea însăși, să creeze obligații în sarcina unui particular și, prin urmare, nu poate fi invocată ca atare împotriva sa (a se vedea în special Hotărârea din 14 iulie 1994, Faccini Dori, C-91/92, Rec., p. I-3325, punctul 20, Hotărârea din 7 martie 1996, El Corte Inglés, C-192/94, Rec., p. I-1281, punctul 15, Hotărârea Pfeiffer și alții, citată anterior, punctul 108, precum și Hotărârea Kücükdeveci, citată anterior, punctul 46).
Cu toate acestea, trebuie amintit că, în cazul în care justițiabilii pot invoca o directivă nu împotriva unui particular, ci a unui stat, aceștia pot invoca directiva în cauză indiferent de calitatea în care acționează statul menționat: de angajator sau de autoritate publică. Astfel, în ambele cazuri, trebuie să se evite posibilitatea ca statul să obțină avantaje de pe urma încălcării de către acesta a dreptului Uniunii (a se vedea în special Hotărârea din 26 februarie 1986, Marshall, 152/84, Rec., p. 723, punctul 49, Hotărârea din 12 iulie 1990, Foster și alții, C-188/89, Rec., p. I-3313, punctul 17, precum și Hotărârea din 14 septembrie 2000, Collino și Chiappero, C-343/98, Rec., p. I-6659, punctul 22).
Astfel, printre entitățile față de care se pot invoca dispozițiile unei directive de natură a avea efecte directe figurează un organism care, indiferent de forma sa juridică, a fost însărcinat în temeiul unui act al autorității publice să îndeplinească, sub controlul acesteia din urmă, un serviciu de interes public și care dispune, în acest scop, de puteri exorbitante în raport cu normele aplicabile în relațiile dintre particulari (a se vedea în special Hotărârile citate anterior Foster și alții, punctul 20, și Collino și Chiappero, punctul 23, precum și Hotărârea din 19 aprilie 2007, Farrell, C-356/05, Rep., p. I-3067, punctul 40).
Prin urmare, revine instanței naționale sarcina de a verifica dacă articolul 7 alineatul (1) din Directiva 2003/88 poate fi invocat împotriva CICOA.
Întrucât, în caz afirmativ, articolul 7 din Directiva 2003/88 ar îndeplini condițiile cerute pentru a produce un efect direct, acesta ar avea drept consecință faptul că instanța națională ar trebui să înlăture orice dispoziție națională contrară.
În caz negativ, trebuie amintit că nici chiar o dispoziție clară, precisă și necondiționată a unei directive care are ca obiect să confere drepturi sau să impună obligații particularilor nu poate fi aplicată ca atare în cadrul unui litigiu care se poartă exclusiv între particulari (a se vedea Hotărârea Pfeiffer și alții, citată anterior, punctul 109).
Într-o astfel de situație, partea lezată de neconformitatea dreptului național cu dreptul Uniunii ar putea totuși să se prevaleze de jurisprudența rezultată din Hotărârea din 19 noiembrie 1991, Francovich și alții (C-6/90 și C-9/90, Rec., p. I-5357), pentru a obține, dacă este cazul, repararea prejudiciului suferit.
În consecință, trebuie să se răspundă la a doua întrebare
că revine instanței de trimitere sarcina de a verifica, luând în considerare ansamblul dreptului intern, în special articolul L. 223-4 din Codul muncii, și aplicând metodele de interpretare recunoscute de acesta, pentru a garanta efectivitatea deplină a articolului 7 din Directiva 2003/88 și pentru a identifica o soluție conformă cu finalitatea urmărită de aceasta, dacă poate ajunge la o interpretare a acestui drept care să permită asimilarea absenței lucrătorului ca urmare a unui accident de traseu cu una dintre situațiile menționate la articolul amintit din Codul muncii;
în cazul în care o astfel de interpretare nu este posibilă, revine instanței naționale sarcina de a verifica dacă, având în vedere natura juridică a pârâților din acțiunea principală, efectul direct al articolului 7 alineatul (1) din Directiva 2003/88 poate fi invocat împotriva acestora;
dacă instanța națională nu reușește să obțină rezultatul prevăzut la articolul 7 din Directiva 2003/88, partea lezată de neconformitatea dreptului național cu dreptul Uniunii ar putea totuși să se prevaleze de Hotărârea Francovich și alții, citată anterior, pentru a obține, dacă este cazul, repararea prejudiciului suferit.
Cu privire la a treia întrebare
Prin intermediul celei de a treia întrebări, instanța de trimitere solicită, în esență, să se stabilească dacă articolul 7 din Directiva 2003/88 trebuie interpretat în sensul că se opune unei dispoziții naționale care prevede, în funcție de cauza absenței lucrătorului aflat în concediu medical, o perioadă de concediu anual plătit mai mare sau egală cu perioada minimă de patru săptămâni garantată de această directivă.
În această privință, trebuie amintit, astfel cum s-a constatat la punctul 30 din prezenta hotărâre, că articolul 7 din Directiva 2003/88 nu face nicio distincție în funcție de cauza absenței lucrătorului aflat în concediu medical, prescris în mod legal, orice lucrător având dreptul la un concediu anual plătit de cel puțin patru săptămâni, indiferent dacă se află în concediu medical ca urmare a unui accident survenit la locul de muncă sau în altă parte ori ca urmare a unei boli de orice natură sau având orice cauză.
Cu toate acestea, după cum arată atât avocatul general la punctul 178 din concluzii, cât și Comisia Europeană în observațiile sale scrise, constatarea de la punctul precedent nu implică totuși faptul că Directiva 2003/88 se opune unor dispoziții naționale care prevăd un drept la concediul anual plătit, cu o durată mai mare de patru săptămâni, acordat în condițiile de obținere și de acordare stabilite de dreptul național în cauză.
Astfel, rezultă clar din modul de redactare a articolului 1 alineatele (1) și (2) litera (a), al articolului 7 alineatul (1) și al articolului 15 din Directiva 2003/88 că obiectul acesteia din urmă se limitează la stabilirea unor cerințe minime de securitate și de sănătate pentru organizarea timpului de lucru, fără a aduce atingere dreptului statelor membre de a aplica dispoziții naționale mai favorabile protecției lucrătorilor.
Astfel, statelor membre le este permis să prevadă că dreptul la concediul anual plătit acordat de dreptul național variază în funcție de cauza absenței lucrătorului din motive de sănătate, cu condiția să fie întotdeauna mai mare sau egal cu perioada minimă de patru săptămâni prevăzută la articolul 7 din directiva menționată.
Din cele de mai sus rezultă că articolul 7 alineatul (1) din Directiva 2003/88 trebuie interpretat în sensul că nu se opune unei dispoziții naționale care prevede, în funcție de cauza absenței lucrătorului aflat în concediu medical, o perioadă de concediu anual plătit mai mare sau egală cu perioada minimă de patru săptămâni garantată de această directivă.
Cu privire la cheltuielile de judecată
Întrucât, în privința părților din acțiunea principală, procedura are caracterul unui incident survenit la instanța de trimitere, este de competența acesteia să se pronunțe cu privire la cheltuielile de judecată. Cheltuielile efectuate pentru a prezenta observații Curții, altele decât cele ale părților menționate, nu pot face obiectul unei rambursări.
Pentru aceste motive, Curtea (Marea Cameră) declară:
Articolul 7 alineatul (1) din Directiva 2003/88/CE a Parlamentului European și a Consiliului din 4 noiembrie 2003 privind anumite aspecte ale organizării timpului de lucru trebuie interpretat în sensul că se opune unor dispoziții sau unor practici naționale care prevăd că dreptul la concediul anual plătit este condiționat de existența unei perioade minime de activitate efectivă de 10 zile sau de o lună în perioada de referință.
Revine instanței de trimitere sarcina de a verifica, luând în considerare ansamblul dreptului intern, în special articolul L. 223-4 din Codul muncii, și aplicând metodele de interpretare recunoscute de acesta, pentru a garanta efectivitatea deplină a articolului 7 din Directiva 2003/88 și pentru a identifica o soluție conformă cu finalitatea urmărită de aceasta, dacă poate ajunge la o interpretare a acestui drept care să permită asimilarea absenței lucrătorului ca urmare a unui accident de traseu cu una dintre situațiile menționate la articolul amintit din Codul muncii.
În cazul în care o astfel de interpretare nu este posibilă, revine instanței naționale sarcina de a verifica dacă, având în vedere natura juridică a pârâților din acțiunea principală, efectul direct al articolului 7 alineatul (1) din Directiva 2003/88 poate fi invocat împotriva acestora.
Dacă instanța națională nu reușește să obțină rezultatul prevăzut la articolul 7 din Directiva 2003/88, partea lezată de neconformitatea dreptului național cu dreptul Uniunii ar putea totuși să se prevaleze de Hotărârea din 19 noiembrie 1991, Francovich și alții (C-6/90 și C-9/90), pentru a obține, dacă este cazul, repararea prejudiciului suferit.
Articolul 7 alineatul (1) din Directiva 2003/88 trebuie interpretat în sensul că nu se opune unei dispoziții naționale care prevede, în funcție de cauza absenței lucrătorului aflat în concediu medical, o perioadă de concediu anual plătit mai mare sau egală cu perioada minimă de patru săptămâni garantată de această directivă.
Semnături
HOTĂRÂREA CURȚII (Camera întâi)
februarie 2012 ( *1 )
Convenția privind definirea statutului școlilor europene — Interpretarea și aplicarea articolului 12 punctul 4 litera (a) și a articolului 25 punctul 1 — Dreptul profesorilor detașați de a avea acces la aceeași promovare profesională și la aceeași creștere salarială ca omologii lor naționali — Excluderea anumitor profesori detașați de Regatul Unit la școlile europene de la accesul la grile de salarizare mai avantajoase și la alte plăți suplimentare acordate omologilor naționali — Incompatibilitate cu articolul 12 punctul 4 litera (a) și cu articolul 25 punctul 1”
În cauza C-545/09,
având ca obiect o acțiune formulată în temeiul articolului 26 din Convenția privind definirea statutului școlilor europene, introdusă la 22 decembrie 2009,
Comisia Europeană, reprezentată de domnul J. Currall și de doamna B. Eggers, în calitate de agenți, cu domiciliul ales în Luxemburg,
reclamantă,
împotriva
Regatului Unit al Marii Britanii și Irlandei de Nord, reprezentat de doamna H. Walker, în calitate de agent, și de J. Coppel, barrister,
pârât,
CURTEA (Camera întâi),
compusă din domnul A. Tizzano, președinte de cameră, domnii A. Borg Barthet, M. Ilešič (raportor), J.-J. Kasel și doamna M. Berger, judecători,
avocat general: domnul P. Mengozzi,
grefier: doamna K. Sztranc-Sławiczek, administrator,
având în vedere procedura scrisă și în urma ședinței din 4 mai 2011,
după ascultarea concluziilor avocatului general în ședința din 7 iulie 2011,
pronunță prezenta
Hotărâre
Prin cererea introductivă formulată, Comisia Europeană solicită Curții să constate că articolul 12 punctul 4 litera (a) din Convenția privind definirea statutului școlilor europene din 21 iunie 1994 (JO L 212, p. 3, Ediție specială, 16/vol. 1, p. 29, denumită în continuare „convenția”) trebuie interpretat și aplicat astfel încât să se garanteze cadrelor didactice detașate de un stat membru că beneficiază, pe durata detașării, de aceleași posibilități de promovare profesională și de aceeași creștere salarială de care se bucură profesorii angajați pe teritoriul statului membru respectiv și că excluderea anumitor profesori detașați de Regatul Unit al Marii Britanii și Irlandei de Nord, pe durata detașării, de la accesul la grile de salarizare mai avantajoase (în special cele cunoscute sub denumirile „threshold pay”, „excellent teacher system”, „advanced skills teachers”) și de la alte plăți suplimentare (cum ar fi „teaching and learning responsibility payments”), precum și de la avansarea în grila de salarizare existentă de care beneficiază profesorii angajați la școlile publice engleze și galeze este incompatibilă cu articolul 12 punctul 4 litera (a) și cu articolul 25 punctul 1 din convenție.
Cadrul juridic
Convenția și Statutul personalului detașat
Înființarea școlilor europene s-a întemeiat pe două instrumente, și anume, pe de o parte, Statutul școlilor europene, semnat la Luxemburg la 12 aprilie 1957 (Recueil des traités des Nations unies, vol. 443, p. 129), și, pe de altă parte, Protocolul privind înființarea școlilor europene întocmit prin referire la Statutul școlilor europene, semnat la Luxemburg la 13 aprilie 1962 (Recueil des traités des Nations unies, vol. 752, p. 267).
Aceste instrumente au fost înlocuite de convenție, care a intrat în vigoare la 1 octombrie 2002 și constituie instrumentul aplicabil în prezent. Spre deosebire de instrumentele originare, la care erau părți doar statele membre, convenția a fost încheiată și de Comunitățile Europene, care au fost abilitate în acest sens prin Decizia 94/557/CE, Euratom a Consiliului din 17 iunie 1994 de autorizare a Comunității Europene și a Comunității Europene a Energiei Atomice să semneze și să încheie Convenția privind definirea statutului școlilor europene (JO L 212, p. 1, Ediție specială, 16/vol. 1, p. 14).
Al treilea considerent al convenției are următorul cuprins:
întrucât sistemul școlilor europene este un sistem sui generis; întrucât el constituie o formă de cooperare atât între statele membre, cât și între acestea și Comunitățile Europene, recunoscându-se în totalitate responsabilitatea statelor membre în ceea ce privește conținutul procesului de învățământ, organizarea sistemului educațional propriu, precum și diversitatea culturală și lingvistică”.
Articolul 3 alineatul (2) din aceeași convenție prevede:
Instruirea este asigurată de profesori detașați sau numiți de către statele membre, în conformitate cu deciziile luate de către Consiliul superior, potrivit procedurii menționate la articolul 12 punctul 4.”
Articolul 12 punctul 4 litera (a) din convenția menționată, care face parte din titlul II, intitulat „Organele școlilor”, prevede:
În chestiuni administrative, Consiliul superior:
(a)
hotărăște în fiecare an, la propunerea Consiliului inspectorilor, necesarul de personal didactic prin crearea sau desființarea unor posturi. Asigură repartizarea judicioasă a posturilor între statele membre. Hotărăște, împreună cu guvernul [a se citi guvernele], modul în care procedează la numirea sau înlocuirea [a se citi detașarea] profesorilor din ciclul secundar, a profesorilor de școală primară și a consilierilor educaționali ai școlii. Personalul școlii își păstrează drepturile de promovare și pensionare, garantate prin reglementările din țara lor de origine.”
Articolul 25 din aceeași convenție prevede:
Bugetul școlilor este finanțat prin:
contribuțiile statelor membre, concretizate în plata permanentă a remunerației profesorilor titulari prin transfer [a se citi detașați] sau suplinitori [a se citi numiți] și, unde este cazul, printr-o contribuție financiară stabilită de către Consiliul superior, care hotărăște în unanimitate;
contribuția din partea Comunităților Europene, destinată să acopere diferența dintre totalul cheltuielilor suportate de școală și totalul altor venituri;
contribuții ale organizațiilor din afara Comunității, în temeiul unui acord încheiat cu Consiliul superior;
veniturile proprii ale școlii, provenind cu precădere din taxele școlare percepute de la părinți, în conformitate cu hotărârea Consiliului superior;
diverse venituri.
Reglementările privind disponibilizarea sumelor care reprezintă contribuția Comunităților Europene fac obiectul unui acord special încheiat între Consiliul superior și Comisie.”
În conformitate cu articolul 26 din convenție, „Curtea de Justiție a Comunităților Europene are competența exclusivă de a hotărî în litigiile dintre părțile contractante cu privire la interpretarea și aplicarea prezentei convenții și care nu au putut fi soluționate de către Consiliul superior”.
Pe baza articolului 12 punctul 1 din convenție, Consiliul superior a adoptat Statutul personalului detașat al școlilor europene (denumit în continuare „Statutul personalului detașat”), care conține printre altele dispoziții privind remunerarea și condițiile de muncă ale profesorilor din școlile europene.
Articolul 10 alineatul (1) din Statutul personalului detașat impune ca profesorii detașați să dețină titlurile și să îndeplinească condițiile necesare pentru a ocupa funcții echivalente în țările lor de origine. Capitolul III din acest statut, intitulat „Evaluarea”, conține articolul 30 care prevede, în primul paragraf, că „[c]ompetența, eficacitatea și comportamentul în serviciu fac obiectul, pentru fiecare membru al personalului didactic și de supraveghere, precum și pentru adjuncții directorilor, al unui raport de evaluare întocmit atât de director, cât și de inspectorul național pe baza modalităților stabilite în regulamentul de aplicare. În caz de dezacord, raportul inspectorului național primează”.
În conformitate cu articolul 49 din statutul menționat, profesorii detașați primesc, pe de o parte, retribuțiile naționale plătite de autoritățile naționale competente și, pe de altă parte, diferența dintre remunerația prevăzută de acest statut și contravaloarea retribuțiilor naționale, minus reținerile obligatorii privind asigurările sociale, care este plătită de școala europeană (denumită în continuare „suma suplimentară europeană”).
În temeiul articolului 72 alineatul (1) din Statutul personalului detașat, membrul personalului care își încetează definitiv atribuțiile are dreptul, în momentul plecării și în măsura în care acest lucru nu rezultă dintr-o măsură disciplinară, la plata unei indemnizații de plecare proporționale cu perioada efectiv lucrată până la durata maximă de nouă ani. Această indemnizație se calculează, potrivit alineatului (2) al aceluiași articol, pentru fiecare an lucrat, pe baza diferenței dintre ultimul salariu de bază european primit pentru o lună și jumătate afectat de coeficientul corector fixat pentru țara de origine și ultimul salariu de bază național primit pentru o lună și jumătate.
În schimb, statutul nu prevede un sistem de pensionare pentru profesorii detașați, care continuă să cotizeze la sistemele naționale pe perioada detașării.
Sistemul aplicabil profesorilor angajați în Anglia și în Țara Galilor
În Regatul Unit, învățământul este de competența puterilor descentralizate care se repartizează în trei zone distincte, și anume Anglia și Țara Galilor, care formează împreună o singură zonă, Irlanda de Nord și Scoția. Condițiile de muncă în fiecare dintre aceste zone sunt diferite.
În ceea ce privește zona constituită din Anglia și Țara Galilor, singura zonă vizată în prezentul litigiu, majoritatea profesorilor sunt angajați de una dintre „școlile subvenționate” („maintained schools”). Salariul și condițiile de angajare ale acestor profesori sunt stabilite printr-un ordin al ministrului competent, și anume documentul referitor la statutul și la salarizarea profesorilor din școli („School Teachers Pay and Conditions Document”, denumit în continuare „STPCD”), care este obligatoriu pentru orice contract de muncă încheiat de o școală subvenționată.
Unii profesori nu sunt angajați într-o școală subvenționată, ci în alte categorii de școli, ca, de exemplu, școlile publice independente și polivalente susținute de sponsori („academies”), școlile private, școala europeană din Culham sau școlile administrate de guverne străine. În cazul acestor școli, modalitățile și condițiile de muncă prevăzute de STPCD au un caracter facultativ.
STPCD, în versiunea din 2009, prevede grilele de salarizare care includ elementele principale descrise în continuare.
Pentru profesori există o grilă de salarizare de bază care cuprinde șase trepte. Principalul criteriu pentru a atinge aceste trepte este nivelul de experiență măsurat în anii lucrați. Astfel, afară de cazurile excepționale cu rezultate nesatisfăcătoare, avansarea în această grilă este automată.
În 2000, în Anglia și în Țara Galilor a fost aplicată o creștere salarială generală de 3 %. În același timp a fost introdusă o creștere salarială de 7 % pe baza unui nou sistem intitulat „threshold pay”, profesorii trebuind să îndeplinească anumite condiții pentru a putea beneficia de acesta.
În aplicarea acestui sistem, profesorii englezi și galezi pot, odată ajunși pe ultima treaptă a grilei de salarizare de bază, să solicite depășirea pragului și trecerea la o grilă de salarizare superioară („post-threshold pay scale”). Profesorii care doresc să solicite o asemenea promovare trebuie să îndeplinească cerințele prevăzute de anumite norme profesionale, să furnizeze dovezi ale calificărilor lor și să solicite o evaluare a competențelor, care este efectuată de către conducătorii unităților școlare. Normele profesionale care trebuie să fie îndeplinite sunt prezentate într-un document intitulat „Norme profesionale aplicabile profesorilor” („Professional Standards for Teachers”). Odată ce profesorul a ajuns la grila superioară („post-threshold teacher”), avansarea nu este automată, ci depinde de concluziile interviurilor anuale de evaluare.
În plus, STPCD prevede în cazul școlilor subvenționate posibilitatea de a crea posturi pentru „excelență în profesie” („excellent teachers”) și „cadre didactice cu competențe de vârf” („advanced skills teachers”), cărora li se aplică grile de salarizare distincte, precum și posturi care dau dreptul la un spor de răspundere privind predarea și formarea („teaching and learning responsibility payments”). Un profesor nu poate ocupa mai multe astfel de posturi în același timp.
Profesorii care doresc să aibă acces la „excellent teacher scheme” trebuie să se claseze de cel puțin doi ani în ultima dintre cele trei trepte ale „post-threshold pay scale” și să facă dovada competențelor profesionale specifice, stabilite în „Professional Standards for Teachers”. Totuși, aceștia pot solicita o evaluare în această privință, care este efectuată de evaluatori externi, numai pentru un post de „excellent teacher” vacant în propria școală. Pe lângă atribuțiile normale din sala de clasă, „excellent teachers” sunt chemați să dea ajutor altor profesori în vederea îmbunătățirii eficacității acestora și a calității învățământului.
Pentru a fi eligibili pentru posturile de „advanced skills teachers”, candidații nu trebuie în mod necesar să fi avut deja acces la „post-threshold pay scale”, dar sunt totuși obligați să îndeplinească „post-threshold teacher standards” și, mai specific, normele profesionale proprii „advanced skills teachers”, astfel cum sunt definite prin „Professional Standards for Teachers”. Evaluările în această privință sunt efectuate de evaluatori externi. Aceste posturi sunt legate de responsabilități suplimentare, care sunt realizate în beneficiul profesorilor care provin din alte școli.
În sfârșit, „teaching and learning responsibility payments” sunt acordate oricărui profesor care își desfășoară activitatea în sala de clasă, fără a fi necesar ca acesta să fi avut acces la „post-threshold pay scale”. Aceste sporuri sunt acordate profesorilor care își asumă o „responsabilitate suplimentară continuă în cadrul structurii personalului” școlii. Ele urmăresc să recompenseze, printre altele, ajutorul acordat elevilor în afara clasei sau rolul esențial pe care îl are profesorul în elaborarea materiilor sau a programei.
Sistemul aplicabil profesorilor numiți sau detașați de Anglia și Țara Galilor la școlile europene
Posturile Regatului Unit în școlile europene sunt deschise tuturor profesorilor suficient calificați, independent de aspectul dacă, la momentul numirii sau al detașării lor, sunt angajați la o școală subvenționată, privată sau situată în afara teritoriului național sau chiar dacă nu sunt angajați de nicio instituție de învățământ.
Profesorii detașați de Regatul Unit la școlile europene nu își păstrează relația contractuală cu angajatorul anterior, ci încheie, în vederea detașării, un nou contract de muncă cu „Department for Children, Schools and Families” (Ministerul Copiilor, Unităților de Învățământ și Familiei, denumit în continuare „Ministerul Învățământului”).
Acest contract de muncă stipulează, în cazul profesorilor englezi și galezi, că STPCD nu se aplică profesorilor din școlile europene. Cu toate acestea, se precizează că salariile naționale plătite lunar profesorilor detașați se stabilesc în conformitate cu grilele de salarizare de bază prevăzute în STPCD și că se vor plăti creșterile salariale anuale negociate la nivel național, aplicabile în temeiul STPCD. Se arată că nu se va plăti nicio altă sumă suplimentară față de salariul național și că un profesor detașat nu poate solicita, pe durata numirii sale la școlile europene, să beneficieze de o grilă de salarizare superioară, de un spor suplimentar sau de un statut suplimentar prevăzute în STPCD. În sfârșit, acest contract de muncă precizează că serviciul într-o școală europeană dă dreptul la pensie în temeiul sistemului de pensionare a profesorilor englezi și galezi și că cotizațiile la acest sistem se vor întemeia numai pe salariul național.
Consultările precontencioase
Ca urmare a numărului mare de plângeri din partea profesorilor interesați și a mai multor întrebări parlamentare, Comisia a sesizat în mod repetat începând cu anul 2000 miniștrii învățământului succesivi din Regatul Unit, invocând incompatibilitatea cu convenția a deciziei de a refuza profesorilor britanici detașați la școlile europene accesul la noua grilă de salarizare. Un prim schimb de scrisori în cursul anilor 2000 și 2001, precum și un al doilea schimb în 2007 nu au permis soluționarea diferendului. În această situație, Comisia a solicitat ca problema să fie examinată în cadrul reuniunii Consiliului superior din 20-22 octombrie 2008. La 20 noiembrie 2008, s-a desfășurat o videoconferință între reprezentanții Comisiei și ai Ministerului Învățământului, care nu a condus totuși la o soluționare a dezacordului. La 13 ianuarie 2009, Comisia a prezentat Consiliului superior o ultimă cerere în vederea rezolvării situației, anunțând totodată că, dacă nu se obține niciun rezultat, se vede constrânsă să sesizeze Curtea.
Problema interpretării articolului 12 punctul 4 litera (a) și a articolului 25 punctul 1 din convenție a fost examinată în cadrul reuniunii Consiliului superior din 20 și 21 ianuarie 2009. Ca urmare a acestei reuniuni, Consiliul superior a concluzionat că „nu a putut soluționa acest litigiu și a luat act de intenția Comisiei de a sesiza Curtea de Justiție cu o acțiune în interpretare și în aplicare împotriva Regatului Unit în temeiul articolului 26 din convenție coroborat cu articolele 10 și 39 din tratat”.
În acest context, Comisia a introdus prezenta acțiune.
Cu privire la acțiune
Prin acțiunea formulată, Comisia solicită Curții să se pronunțe, în temeiul articolului 26 din convenție, pe de o parte, cu privire la interpretarea care trebuie dată articolului 12 punctul 4 litera (a) ultima teză din această convenție și, pe de altă parte, cu privire la aspectul dacă Regatul Unit face, în ceea ce privește în mod specific profesorii detașați de Anglia și Țara Galilor la școlile europene, o aplicare corectă a acestei dispoziții și se conformează astfel obligațiilor care decurg din aceasta, precum și din articolul 25 punctul 1 din aceeași convenție.
Cu privire la interpretarea articolului 12 punctul 4 litera (a) ultima teză din convenție
Argumentele părților
Comisia consideră că ultima teză a articolului 12 punctul 4 litera (a) din convenție impune statelor membre obligația de a asigura că profesorii detașați își păstrează drepturile de promovare și de pensionare garantate prin reglementările din țara lor de origine. Această convenție ar conferi, pentru acest motiv și în această privință, un drept profesorilor detașați.
Această interpretare ar fi confirmată prin modul de redactare clar și necondiționat al acestei dispoziții, precum și prin contextul și obiectivul acesteia, care ar fi de a asigura că profesorii nu sunt penalizați ca urmare a detașării lor.
Comisia arată în plus că termenul „promovare” trebuie să fie interpretat în mod autonom și vizează să acopere diferitele sisteme naționale de remunerare aplicabile profesorilor în caz de detașare. Astfel, conținutul larg al acestui termen ar fi confirmat de analiza diferitelor versiuni lingvistice.
În schimb, Regatul Unit consideră că articolul 12 punctul 4 litera (a) din convenție se adresează numai Consiliului superior, fără a impune obligații statelor membre.
Această interpretare ar fi confirmată, pe de o parte, de modul de redactare a acestei dispoziții, care face parte din titlul II din convenție, intitulat „Organele școlilor”, care nu conține nicio dispoziție care să impună obligații statelor membre, și, pe de altă parte, de referirea din cuprinsul articolului 3 alineatul (2) din convenție la articolul 12 din aceasta.
Potrivit Regatului Unit, efectul articolului 12 punctul 4 litera (a) din convenție este acela de a impune Consiliului superior să respecte reglementarea națională în materie de promovare și de pensionare atunci când acest organ își exercită atribuțiile administrative. Astfel, nu ar avea niciun sens să se considere că respectiva convenție impune statelor membre obligația de a-și respecta propria legislație.
Pe de altă parte, ar fi contrar articolului 165 alineatul (1) TFUE, care prezervă autonomia statelor membre în ceea ce privește organizarea sistemului educațional propriu, ca convenția să impună statelor membre obligația de a acorda profesorilor detașați sau numiți la școlile europene drepturi pe care aceștia din urmă nu le-ar putea pretinde în temeiul legislației naționale.
În plus, acest stat membru arată că, în accepțiunea comună din Regatul Unit, termenul „promovare” desemnează exclusiv evoluția unui profesor spre o poziție administrativă superioară și cu mai multe responsabilități în cadrul structurii școlii, precum posturile de profesori principali și de profesori principali adjuncți („head teachers” și „deputy head teachers”). În ceea ce privește termenii „drepturi de promovare garantate” prin reglementările din țara de origine, Regatul Unit susține, în esență, teza potrivit căreia această expresie trebuie interpretată în mod literal și strict. Astfel, o promovare care nu se conferă în mod automat pentru vechime, ci trebuie solicitată de profesor, căruia nu îi este acordată decât dacă îndeplinește un anumit număr de criterii, nu ar constitui un drept garantat prin reglementările din țara de origine.
Aprecierea Curții
Diferendul dintre Comisie și Regatul Unit cu privire la interpretarea care trebuie dată ultimei teze a articolului 12 punctul 4 litera (a) din convenție privește, în esență, două aspecte, respectiv, în primul rând, dacă această dispoziție conține o obligație a statelor membre părți la această convenție și, în al doilea rând, ce semnificație se impune a atribui termenilor „drepturi de promovare garantate” prin reglementările din țara de origine.
În ceea ce privește primul dintre aceste două aspecte, se impune, mai întâi, a aminti că articolul 12 punctul 4 litera (a) din convenție prevede că, în chestiuni administrative, Consiliul superior hotărăște în fiecare an, la propunerea Consiliului inspectorilor, necesarul de personal didactic prin crearea sau desființarea unor posturi. Asigură repartizarea judicioasă a posturilor între statele membre. Hotărăște, împreună cu guvernele, modul în care procedează la numirea sau detașarea profesorilor din ciclul secundar, a profesorilor de școală primară și a consilierilor educaționali ai școlii. Aceștia își păstrează drepturile de promovare și de pensionare garantate prin reglementările din țara lor de origine.
Rezultă astfel din modul de redactare a dispoziției amintite că, în timp ce primele trei teze ale acesteia consacră responsabilități în sarcina Consiliului superior, care trebuie, eventual, să fie executate în colaborare cu guvernele, ultima teză este formulată neutru, constatând dreptul profesorilor la păstrarea drepturilor de promovare și de pensionare garantate prin reglementările din țara lor de origine, fără a specifica de către cine trebuie asigurată păstrarea acestor drepturi.
Or, este evident că drepturile respective nu ar putea fi păstrate dacă statele membre părți la această convenție ar fi libere să își adapteze reglementările naționale și dispozițiile care guvernează numirea sau detașarea profesorilor lor la o școală europeană într-un mod care i-ar priva pe aceștia de aceste drepturi pe perioada numirii sau a detașării.
În această privință, se impune a sublinia că drepturile de promovare și de pensionare ale profesorilor numiți sau detașați la școlile europene sunt în întregime guvernate de reglementările naționale respective și că este, în consecință, imposibil Consiliului superior să asigure păstrarea acestor drepturi atunci când reglementările în cauză nu permit o asemenea păstrare. În plus, deși Consiliul superior este, desigur, obligat să respecte aceste reglementări, nu este mai puțin adevărat că, pe de o parte, aplicarea acestora în cazul profesorilor menționați nu necesită nicio intervenție din partea acestui Consiliu și, pe de altă parte, este dificil de crezut că acesta din urmă poate, date fiind competențele sale limitate și strict încadrate de convenție, să aducă atingere drepturilor de promovare și de pensionare acordate acestor profesori prin reglementarea lor națională.
În aceste condiții, trebuie să se constate că interpretarea propusă de Regatul Unit, potrivit căreia ultima teză a articolului 12 punctul 4 litera (a) din convenție se adresează numai Consiliului superior pentru a-l obliga să respecte reglementarea națională în materie de promovare și de pensionare, ar priva această dispoziție de orice efect util.
Rezultă că, contrar celor susținute de Regatul Unit, această dispoziție trebuie interpretată în sensul că conține inclusiv pentru statele membre părți la convenție obligația de a asigura că profesorii își păstrează pe durata numirii sau a detașării lor la școlile europene drepturile de promovare și de pensionare garantate prin reglementările din țara lor de origine.
Această constatare nu este infirmată nici de faptul că articolul 12 din convenție face parte din titlul II, intitulat „Organele școlilor”, și că enumeră responsabilitățile Consiliului superior în chestiuni administrative, nici de referirea din cuprinsul articolului 3 alineatul (2) din convenție la articolul 12.
Astfel, deși este cert că același articol 12 enunță, în principal, responsabilitățile în sarcina Consiliului superior, se impune totuși a sublinia că acest articol vizează, în penultima teză a punctului 4 litera (a), și „guvernele” și că ultima teză a acestei dispoziții nu este formulată, după cum s-a constatat la punctul 42 din prezenta hotărâre, cu titlu de responsabilitate a Consiliului superior, ci în calitate de drept necondiționat al profesorilor numiți sau detașați la școlile europene.
În plus, plasarea acestei ultime teze se explică prin rațiuni istorice și prin legătura intrinsecă care există între obiectul acestei teze și cel al tezei precedente. Astfel, în Statutul școlii europene, vizat la punctul 2 din prezenta hotărâre, în versiunea sa din 12 aprilie 1957, aceste teze erau unite, iar articolul 12 alineatul (3) din acel statut prevedea la momentul respectiv că Consiliul superior soluționa, „cu guvernele, aspectele referitoare la numirea sau la detașarea profesorilor, a educatorilor și a personalului de supraveghere al școlii astfel încât aceștia să își păstreze drepturile de promovare și de pensionare garantate prin reglementările din țara lor de origine și să beneficieze de avantajele acordate funcționarilor din categoria lor în străinătate”. Rezultă în mod clar din această versiune anterioară a statutului că Consiliul superior și guvernele trebuiau să vegheze împreună la soluționarea aspectelor legate de detașare și numire, astfel încât să asigure că profesorii nu sunt dezavantajați din cauza detașării sau a numirii la o școală europeană. Deși convenția, în versiunea sa actuală, consolidează și mai mult protecția profesorilor conferindu-le un drept explicit și necondiționat, ea nu înțelege nicidecum să elibereze guvernele de obligația lor în această privință.
Contrar a ceea ce pare să sugereze Regatul Unit, această obligație nu este, pe de altă parte, lipsită de obiect ca urmare a faptului că statele membre au îndatorirea de a-și respecta propria legislație. Rezultă, astfel, de la punctele precedente că responsabilitatea statelor membre părți la convenție pentru realizarea obiectivului vizat de ultima teză a articolului 12 punctul 4 litera (a) din aceasta presupune nu numai obligația de a respecta reglementarea națională în materie de drepturi de promovare și de pensionare, ci și pe cea de a asigura ca această reglementare să fie adaptată astfel încât să nu îi excludă pe profesorii numiți sau detașați la școlile europene.
O asemenea obligație nu este, în plus, incompatibilă cu articolul 165 TFUE. Pe de o parte, limitarea competențelor Uniunii Europene în materie de educație prevăzută la acest articol nu privește convenția dat fiind faptul că aceasta este nu un act derivat adoptat de organismele Uniunii, ci un instrument de drept internațional încheiat între statele membre și Comunitățile Europene. Pe de altă parte și în măsura în care al treilea considerent al convenției precizează și că acest sistem de cooperare sui generis între statele membre și Comunitățile Europene respectă responsabilitatea statelor membre în ceea ce privește organizarea sistemului educațional propriu, se impune a constata că această responsabilitate nu este nicidecum alterată de obligația statelor membre de a nu penaliza profesorii numiți sau detașați la școlile europene în ceea ce privește drepturile de promovare și de pensionare.
În ceea ce privește a doua problemă de interpretare, cu privire la care părțile au opinii divergente și care se referă la semnificația termenilor „drepturi de promovare garantate” prin reglementările din țara de origine, care figurează în ultima teză a articolului 12 punctul 4 litera (a) din convenție, se impune a sublinia că această semnificație și, prin urmare, protecția acordată de această dispoziție profesorilor numiți sau detașați la școlile europene nu pot diferi în funcție de locul lor de origine și că, în consecință, termenii menționați trebuie să fie interpretați în mod autonom.
O asemenea interpretare trebuie în special să permită atingerea în mod efectiv a obiectivului vizat de această dispoziție și trebuie, așadar, să asigure ca profesorii să nu suporte, din cauza numirii sau a detașării lor la o școală europeană, dezavantaje în materie de promovare și de pensionare.
În ceea ce privește, mai specific, termenul „promovare”, trebuie să se constate că, în lumina obiectivului menționat, acest termen nu poate primi interpretarea restrictivă propusă de Regatul Unit. Astfel, după cum a subliniat avocatul general la punctele 45 și 46 din concluzii, acest termen vizează nu numai accesul unui profesor la posturi de un rang superior în ierarhia unei școli și dotate cu responsabilități sporite, precum cel de conducător al instituției, ci și toată evoluția carierei. El presupune astfel și accesul la grade ale aceleiași profesii, care antrenează aplicarea unei remunerări mai avantajoase, fără a implica recunoașterea unui titlu diferit, nici a unor responsabilități suplimentare.
De asemenea, spre deosebire de ceea ce pare să sugereze Regatul Unit, nu se poate deduce din termenii „drepturi de promovare garantate” prin reglementările din țara de origine că ar fi, în principiu, vizate doar situații în care reglementarea națională prevede o promovare automată legată de vechime. După cum a arătat avocatul general la punctele 53-55 din concluzii, decurge din modul de redactare și din finalitatea ultimei teze a articolului 12 punctul 4 litera (a) din convenție că această dispoziție înțelege să prezerve, în beneficiul profesorilor numiți sau detașați la școlile europene, ansamblul drepturilor referitoare la evoluția carierei astfel cum sunt prevăzute de reglementările naționale respective, independent de forma pe care o iau aceste drepturi. Astfel, în funcție de conținutul drepturilor recunoscute prin aceste reglementări, acestea pot îmbrăca forma unui drept automat la promovare sau doar a unui drept de a participa la proceduri care permit avansarea în carieră. Cu toate acestea, aceste drepturi nu pot avea o întindere mai redusă decât cele de care ar fi beneficiat acei profesori dacă ar fi rămas la post în instituția școlară din statul membru de origine al acestora.
Rezultă din ansamblul considerațiilor care precedă că articolul 12 punctul 4 litera (a) ultima teză din convenție trebuie interpretat în sensul că obligă statele membre părți la această convenție să vegheze ca profesorii detașați sau numiți la școlile europene să se bucure, pe durata detașării sau a numirii lor, de aceleași drepturi de avansare în carieră și de pensionare precum cele aplicabile omologilor lor naționali în temeiul reglementării din statul membru de origine al acestora.
Cu privire la aplicarea făcută de Regatul Unit articolului 12 punctul 4 litera (a) ultima teză și articolului 25 punctul 1 din convenție
Argumentele părților
Comisia apreciază că faptul că contractul de muncă încheiat obligatoriu de profesorii englezi și galezi cu Ministerul Învățământului în vederea detașării lor la școlile europene îngheață salariul acestor profesori la treapta existentă pentru toată perioada detașării, împiedicându-i să candideze pentru una dintre grilele de salarizare superioare sau să beneficieze de „teaching and learning responsibility payments” prevăzute de STPCD, este incompatibil cu articolul 12 punctul 4 litera (a) și cu articolul 25 punctul 1 din convenție.
În primul rând, candidații potențiali ar fi defavorizați de imposibilitatea, pe durata detașării lor, de a participa la evaluarea care le-ar permite să acceadă la „post-threshold pay scale”. Pentru acest motiv, atunci când se întorc în Regatul Unit după detașare, nu ar putea candida decât pentru un post corespunzător grilei de salarizare de bază, ceea ce ar limita registrul de posturi accesibile.
În al doilea rând, faptul de a nu putea pretinde niciun spor sau promovare pe perioada unei detașări de nouă ani ar reduce considerabil salariul luat în considerare pentru calculul drepturilor de pensionare și, prin urmare, cuantumul viitoarei pensii pentru limită de vârstă.
Comisia susține, în plus, că excluderea menționată determină o pierdere financiară considerabilă pentru bugetul Uniunii, acesta trebuind să suporte o diferență mai mare între salariul național mai redus și salariul armonizat în temeiul Statutului personalului detașat.
Ea apreciază, pe baza unui calcul aproximativ, că bugetul Uniunii a trebuit să suporte în 2008 un cost suplimentar de aproximativ 720000 de euro doar pentru 194 de profesori englezi și galezi detașați. Acest cost ar rezulta din diferența mai ridicată care a trebuit plătită în temeiul articolului 49 alineatul (2) litera (b) din Statutul personalului detașat și, în consecință, în temeiul articolului 25 punctul 2 din convenție. Pe baza acestui calcul, s-ar putea considera în mod rezonabil că imposibilitatea profesorilor englezi și galezi detașați de a avea acces la „post-threshold pay scale” determină în sine un cost suplimentar anual pentru bugetul Uniunii cuprins între 500000 de euro și 1000000 de euro.
Comisia subliniază că nu pretinde că profesorii englezi și galezi detașați ar trebui în mod automat să aibă acces la grilele de salarizare superioare prevăzute pentru „post-threshold teacher”, „advanced teacher” și „excellent teacher” și să avanseze în același mod în cadrul acestora sau să beneficieze de „teaching and learning responsibility payments”. Se limitează să solicite ca profesorii să beneficieze de o creștere salarială în aceleași condiții ca orice alt profesor angajat în Regatul Unit și, așadar, printre altele, să poată participa la procedurile de evaluare prevăzute pentru accesul la aceste grile.
Potrivit Comisiei, o analiză detaliată a diferitelor norme profesionale și sarcini care se aplică acestor grile și acestor sporuri lasă să transpară faptul că profesorii detașați la școlile europene îndeplinesc frecvent sarcini care ar fi, în principiu, susceptibile să le permită accesul la grilele menționate sau să beneficieze de primele respective.
Comisia apreciază că Regatul Unit nu poate invoca pretinse dificultăți tehnice pentru a justifica nerespectarea obligațiilor care decurg din convenție. În plus, ea contestă faptul că asemenea dificultăți există într-adevăr sau că acestea nu ar putea fi rezolvate prin intermediul unui efort proporțional cu interesele în cauză.
În ceea ce privește, în primul rând, organizarea evaluărilor profesorilor detașați, ea observă, mai întâi, că evaluarea în vederea accesului la „post-threshold pay scale” este efectuată de către conducătorii școlilor locale și că nu există la prima vedere niciun motiv care ar împiedica încredințarea acestei misiuni directorului școlii europene. Apoi, ar putea fi avute în vedere și alte opțiuni. Astfel, Regatul Unit ar putea trimite inspectori, care ar controla evaluarea efectuată de către directorii școlilor europene, sau evaluatori externi, care ar efectua ei înșiși evaluarea, sau chiar ar putea opta pentru o combinare a acestor formule. În sfârșit, nimic nu ar împiedica evaluatorii agenției naționale care efectuează evaluările candidaților naționali la posturile „advanced skills teachers” și „excellent teachers” să se deplaseze în școlile europene, dat fiind că ar proceda deja la evaluări în școli ale Ministerului Apărării în Germania și în alte țări din afara Regatului Unit.
În ceea ce privește, în al doilea rând, argumentul Regatului Unit întemeiat pe împrejurarea că accesul la grile de salarizare superioare este subordonat creării de posturi, Comisia afirmă că nu este cazul pentru accesul la „post-threshold pay scale”, a cărei introducere ar constitui, în esență, o mărire de salarii generală deghizată. În ceea ce privește accesul la alte grile de salarizare superioare, ar fi vorba de crearea unui post în sens bugetar. Or, nimic nu ar împiedica Regatul Unit să acorde Ministerului Învățământului un număr adecvat de posturi de „advanced skills teachers” și de „excellent teachers” pentru profesorii detașați.
Regatul Unit respinge argumentul că politica sa în privința profesorilor detașați ar fi contrară articolului 12 punctul 4 litera (a) și articolului 25 din convenție.
Regatul Unit apreciază că acțiunea Comisiei se întemeiază pe o greșită interpretare a statutului profesional al profesorilor detașați și a naturii elementelor de salarizare suplimentare prevăzute de STPCD. În această privință, acest stat membru subliniază printre altele că profesorii englezi și galezi detașați nu au fost în mod necesar angajați în prealabil la o școală națională subvenționată și sunt, în consecință, susceptibili de a nu fi ținut de STPCD anterior detașării lor. STPCD nu ar constitui, așadar, „reglementarea din țara lor de origine”, în sensul articolului 12 din convenție.
În plus, profesorii englezi și galezi detașați ar fi părăsit în mod deliberat locul de muncă anterior pentru a prelua un nou post într-o școală europeană pe baza unui nou contract de muncă încheiat cu Ministerul Învățământului. Contractul respectiv ar preciza tocmai că un profesor detașat nu poate solicita să beneficieze de grilele de salarizare superioare și de primele adiționale prevăzute de STPCD. Profesorii în cauză ar fi ales astfel în mod voluntar să accepte un loc de muncă căruia nu i se aplică STPCD.
În rest, Regatul Unit arată că elementele de remunerare suplimentară prevăzute de STPCD nu sunt „garantate” de reglementarea națională și nu constituie „drepturi” la o promovare, în sensul articolului 12 punctul 4 litera (a) din convenție. Astfel, aceste elemente nu ar fi în mod automat conferite în temeiul vechimii, ci ar trebui solicitate și ar fi acordate potrivit anumitor criterii. În plus, „teaching and learning responsibility payments” și regimurile de „advanced skills teachers” și de „excellent teachers” nu ar fi accesibile decât în măsura în care o școală decide să creeze posturi în această privință. Pe de altă parte, elementele de salarizare suplimentare nu ar constitui o „promovare” în sensul articolului menționat, dat fiind faptul că profesorii cărora le este acordată o asemenea remunerare și-ar păstra poziția de „profesor” și nu ar avea acces la o poziție de un rang superior.
Regatul Unit apreciază că dacă profesorii detașați ar trebui să aibă dreptul la elemente de remunerare suplimentare fără a fi ținuți să aibă responsabilitățile care le însoțesc, aceasta ar crea o discriminare față de profesorii naționali. Regatul Unit contestă în special faptul că profesorii detașați îndeplinesc criteriile care permit obținerea elementelor de remunerare suplimentare. Astfel, nu ar exista o echivalență reală între situația profesorilor europeni și cea a profesorilor din școlile subvenționate din Regatul Unit.
O asemenea discriminare ar rezulta și din faptul că controlul competenței profesionale a profesorilor din școlile europene nu ar fi la fel de precis și de riguros ca mecanismul de control prevăzut la nivel național. Soluția sugerată de Comisie, respectiv ca acel control să fie efectuat de inspectori trimiși de Regatul Unit în școlile europene, nu ar fi suficientă pentru a asigura o echivalență în această privință.
În sfârșit, în ceea ce privește articolul 25 din convenție, Regatul Unit susține că, presupunând chiar că interpretarea sa a articolului 12 punctul 4 litera (a) ultima teză din această convenție s-ar dovedi incorectă, totuși nu ar rezulta din aceasta o pierdere pentru bugetul Uniunii. Desigur, ar fi posibil ca unii dintre profesorii englezi și galezi detașați sau numiți la școlile europene să dobândească dreptul de a beneficia de o remunerare suplimentară în viitor, dacă depun o cerere corespunzătoare și aceasta este acceptată. Totuși, în măsura în care conferirea acestui drept ar depinde de o evaluare individuală a fiecărui profesor, niciunul dintre profesorii respectivi nu ar putea să pretindă aceasta actualmente. În consecință, Regatul Unit și-ar fi îndeplinit, până în prezent, obligația de a plăti cuantumul integral al remunerației la care au dreptul acești profesori.
Aprecierea Curții
Comisia reproșează, în esență, Regatului Unit că nu a vegheat ca profesorii numiți sau detașați de Anglia și de Țara Galilor la școlile europene să își păstreze drepturile de promovare și de pensionare garantate prin reglementările din țara lor de origine, în conformitate cu articolul 12 punctul 4 litera (a) ultima teză din convenție și, în consecință, că nici nu a menținut remunerațiile plătite profesorilor respectivi, cu nerespectarea articolului 25 punctul 1 din aceeași convenție.
Pentru a aprecia temeinicia acestui motiv, se impune, mai întâi, să se stabilească dacă STPCD constituie, pentru acești profesori, reglementarea din țara lor de origine în sensul articolului 12 punctul 4 litera (a) ultima teză din această convenție.
În această privință, trebuie constatat că, deși statele membre părți la convenție rămân, după cum amintește al treilea considerent al convenției, pe deplin responsabile pentru organizarea sistemului educațional propriu, ele nu pot totuși invoca particularitățile acestui sistem pentru a se sustrage obligațiilor care decurg din această convenție și pentru a priva profesorii pe care îi numesc sau îi detașează la școlile europene de protecția prevăzută de articolul 12 punctul 4 litera (a) ultima teză din convenție.
Or, aceasta ar fi tocmai consecința argumentației susținute de Regatul Unit potrivit căreia STPCD nu constituie reglementarea din țara lor de origine în sensul dispoziției menționate pentru profesorii englezi și galezi. Astfel, potrivit acestei argumentații, pur și simplu nu ar exista, din perspectiva particularităților sistemului educațional al acestui stat membru, o reglementare din țara de origine.
În plus, este necesar a sublinia că STPCD este obligatorie pentru toate școlile subvenționate în Anglia și în Țara Galilor și că majoritatea profesorilor angajați în această zonă sunt într-adevăr salariați ai unei asemenea școli, precum și împrejurarea că, chiar printre școlile nesubvenționate, o bună parte a acestora din urmă aplică integral sau parțial STPCD. Comisia a declarat în această privință, fără a fi contrazisă sub acest aspect de Regatul Unit, că școlile nesubvenționate care nu aplică STPCD decât parțial utilizează de fapt condițiile prevăzute de acesta drept minim adăugând avantaje suplimentare și că în realitate STPCD se aplică la 90 % din ansamblul profesorilor angajați în acest stat membru.
În plus, contractul de muncă tip pe care profesorii numiți sau detașați de Anglia și de Țara Galilor la școlile europene îl semnează cu Ministerul Învățământului în vederea acestei numiri sau a acestei detașări prevede că salariile naționale plătite lunar acestor profesori sunt fixate în conformitate cu grilele de salarizare prevăzute de STPCD și că creșterile salariale anuale negociate la nivel național, aplicabile în temeiul STPCD, vor fi plătite. Astfel, este cert că chiar pentru respectivii profesori condițiile de muncă sunt parțial reglementate prin STPCD și că, prin urmare, contractul menționat exclude aplicarea acestuia doar în mod selectiv, printre altele în ceea ce privește beneficierea de o grilă de salarizare superioară și de un spor suplimentar.
Se impune a constata că, în aceste condiții, STPCD constituie pentru profesorii englezi și galezi reglementarea din țara lor de origine în sensul articolului 12 punctul 4 litera (a) ultima teză din convenție.
În ceea ce privește argumentul Regatului Unit potrivit căruia nu poate fi obligat să acorde drepturile la promovare prevăzute de STPCD tuturor profesorilor pe care îi numește sau pe care îi detașează la școlile europene, dat fiind faptul că doar o parte dintre ei au fost angajați anterior numirii sau detașării lor, în cadrul unei școli subvenționate în Anglia sau în Țara Galilor, se impune a sublinia că Comisia nu pretinde, în cadrul prezentei acțiuni, ca drepturile respective prevăzute de STPCD să fie aplicate ansamblului profesorilor numiți sau detașați de acest stat membru, ci doar celor care provin din Anglia și din Țara Galilor. În consecință, împrejurarea că STPCD nu se aplică printre altele profesorilor angajați în Scoția este fără incidență pentru această acțiune.
În rest, în măsura în care nu numai școlile subvenționate în Anglia sau în Țara Galilor, ci și o mare parte a școlilor nesubvenționate aplică, în tot sau în parte, STPCD, se poate prezuma că, dintre profesorii englezi și galezi numiți sau detașați la școlile europene, majoritatea acestora au beneficiat de condițiile prevăzute de STPCD anterior numirii sau detașării lor. Or, chiar dacă s-ar constata că o parte a acestor profesori nu au fost supuși STPCD din cauza faptului că acești profesori au fost anterior angajați fie de o școală nesubvenționată care nu aplică în mod facultativ STPCD, fie de o altă școală, această împrejurare nu poate, în orice caz, justifica faptul că Regatul Unit exclude, în temeiul contractului tip pe care profesorii trebuie să îl semneze în vederea numirii sau a detașării lor la școlile europene, aplicarea anumitor beneficii prevăzute de STPCD pentru ansamblul profesorilor englezi și galezi.
Pe de altă parte, contrar celor susținute de Regatul Unit, această excludere nu este justificată de simplul fapt că profesorii respectivi subscriu la acest contract în mod absolut voluntar și în deplină cunoștință de cauză. Astfel, deși este, desigur, adevărat că acești profesori nu sunt nicidecum constrânși să solicite să fie numiți sau detașați la o școală europeană și sunt în măsură să cunoască condițiile noului contract de muncă, nu este mai puțin adevărat că profesorii respectivi nu au altă opțiune decât să accepte să semneze contractul în cauză, ale cărui condiții le sunt impuse de Ministerul Învățământului. Nu se poate susține în mod valabil că, în asemenea împrejurări, profesorii au renunțat în mod deliberat la beneficiile amintite, prevăzute de STPCD, și la dreptul care le este acordat de această dispoziție din convenție, fără a lipsi articolul 12 punctul 4 litera (a) ultima teză din convenție de efect util.
În ceea ce privește, apoi, aspectul dacă accesul la grile de salarizare mai avantajoase, precum „post-threshold pay scale” și grilele care se aplică „excellent teachers” și „advanced skills teachers”, precum și accesul la alte plăți suplimentare, cum ar fi „teaching and learning responsibility payments”, prevăzute de STPCD, constituie drepturi de promovare în sensul dispoziției menționate, se impune a aminti că s-a constatat deja la punctele 54 și 55 din prezenta hotărâre că constituie de asemenea astfel de drepturi cele care antrenează aplicarea unei remunerări mai avantajoase, fără ca acest avantaj să fie legat de acordarea unui titlu diferit profesorului, precum și cele care nu sunt conferite în mod automat în funcție de vechime, dar care necesită participarea la proceduri și îndeplinirea anumitor criterii.
Rezultă că trebuie înlăturate argumentele Regatului Unit întemeiate pe faptul că profesorii cărora li se aplică aceste grile și aceste plăți își păstrează poziția și au trebuit să se supună unor asemenea proceduri. În plus, Comisia susține nu că profesorii numiți sau detașați de Anglia și Țara Galilor ar trebui în mod automat să beneficieze de grilele și de plățile amintite, ci că trebuie să aibă acces la aceleași condiții precum cele care se aplică profesorilor englezi și galezi supuși STPCD.
Deși Regatul Unit arată că profesorii numiți sau detașați nu pot, în principiu, să îndeplinească normele profesionale pe baza cărora se acordă accesul la aceste grile de salarizare, precum și responsabilitățile suplimentare legate de aplicarea unora dintre aceste grile și a unora dintre aceste plăți, este necesar a sublinia că Comisia a procedat la o analiză detaliată a acestor criterii și a acestor responsabilități explicând într-un mod plauzibil că un mare număr dintre profesori îndeplinesc aceste norme și exercită responsabilități echivalente în cadrul școlilor europene.
Această analiză și aceste explicații nu sunt puse în discuție de argumentele punctuale avansate de Regatul Unit, potrivit cărora, în esență, nu ar exista o echivalență reală între situația profesorilor europeni și cea a omologilor lor naționali. Astfel, o asemenea afirmație este contrazisă de articolul 10 din Statutul personalului detașat, care impune ca profesorii numiți sau detașați să dețină titlurile și să îndeplinească condițiile necesare pentru a ocupa funcții echivalente în țara lor de origine. În plus, în măsura în care argumentele menționate ale Regatului Unit se întemeiază pe concepția potrivit căreia aceste norme și aceste responsabilități nu ar putea, prin definiție, să fie îndeplinite de profesorii respectivi ținând cont de faptul că aceste școli europene nu funcționează identic cu școlile subvenționate în Anglia și în Țara Galilor, ele nu respectă statutul particular și caracterul sui generis al școlilor europene.
Spre deosebire de ceea ce susține Regatul Unit, nici accesul profesorilor numiți sau detașați de Anglia și Țara Galilor la școlile europene la grilele de salarizare și la plățile suplimentare menționate nu ar antrena o discriminare în detrimentul omologilor lor naționali pentru motivul că ar fi imposibil să se asigure controale ale competenței profesionale a acestor profesori la fel de precise și de riguroase precum cele efectuate la nivel național. Astfel, după cum a subliniat avocatul general la punctele 87-90 din concluzii, acest argument este lipsit de fundament în măsura în care există soluții absolut viabile pentru asigurarea unor asemenea controale. De altfel, Regatul Unit nu a dezvoltat motivele pentru care apreciază că diferitele opțiuni propuse în această privință de Comisie nu ar permite obținerea unui rezultat satisfăcător, ci s-a mărginit să afirme că nu ar fi suficient să trimită inspectori naționali în școlile europene.
Regatul Unit invocă și faptul că numeroși profesori din școlile subvenționate din Anglia și din Țara Galilor nu beneficiază de grilele de salarizare prevăzute pentru „excellent teachers” și „advanced skills teachers” sau de „teaching and learning responsibility payments” din cauza faptului că în școlile lor nu a fost creat niciunul sau au fost create foarte puține posturi care dau dreptul la aceste grile și la aceste plăți. Totuși, această împrejurare nu justifică excluderea ansamblului profesorilor englezi și galezi numiți sau detașați la școlile europene de la beneficiul acestor grile și al acestor plăți.
În plus, în răspuns la solicitarea Comisiei de a afecta școlilor europene un număr de asemenea posturi proporțional cu cel existent în Anglia și în Țara Galilor, Regatul Unit nu a contestat că o asemenea afectare era într-adevăr posibilă, dar a declarat că numărul de posturi destinate școlilor europene ar fi în acest caz foarte scăzut și chiar inexistent și că ar fi, în aceste condiții, dificil să se determine școlile europene care ar trebuie să beneficieze efectiv de aceste posturi. Or, asemenea dificultăți practice în distribuirea posturilor care dau dreptul la grilele și la plățile amintite nu pot justifica refuzul total de afectare a unor asemenea posturi școlilor europene. Este, pe de altă parte, cert că, în temeiul articolului 12 punctul 4 litera (a) penultima teză din convenție, Regatul Unit ar putea beneficia de asistența Consiliului superior pentru rezolvarea acestor dificultăți în vederea, printre altele, a identificării în cadrul școlilor europene a posturilor pentru „excellent teachers” și „advanced skills teachers”.
Rezultă din ceea ce precedă că accesul la grile de salarizare mai avantajoase, precum „post-threshold pay scale”, ca și grilele care se aplică „excellent teachers” și „advanced skills teachers” și accesul la alte plăți suplimentare, precum „teaching and learning responsibility payments”, prevăzute de STPCD, constituie un drept la promovare în sensul articolului 12 punctul 4 litera (a) ultima teză din convenție, la respectarea căruia Regatul Unit trebuie să vegheze în beneficiul profesorilor numiți sau detașați de Anglia și Țara Galilor la școlile europene. Pe de altă parte, dat fiind faptul că accesul la aceste grile și accesul la aceste plăți au o influență directă asupra cuantumului pensiei pentru limită de vârstă pe care o vor putea pretinde acești profesori, ele reprezintă și un drept la pensionare garantat prin reglementările din țara lor de origine, în sensul acestei dispoziții.
În sfârșit, în ceea ce privește aspectul dacă Regatul Unit aplică în mod corect articolul 25 punctul 1 din convenție, este necesar a aminti că această dispoziție obligă statele membre să contribuie la bugetul școlilor europene prin intermediul păstrării remunerațiilor plătite profesorilor pe care îi detașează sau îi numesc la aceste școli. Potrivit punctului 2 al aceluiași articol coroborat cu articolul 49 din Statutul personalului detașat, Uniunea contribuie la bugetul menționat prin plata sumei suplimentare europene. În această privință, Comisia, fără a fi contrazisă cu privire la acest aspect de Regatul Unit, a avansat cifre care demonstrează într-un mod plauzibil că înghețarea remunerațiilor profesorilor englezi și galezi numiți sau detașați la școlile europene a avut drept corolar faptul că Uniunea a trebuit să plătească o sumă suplimentară europeană mai ridicată acestor profesori, ceea ce a antrenat creșterea contribuției anuale a Uniunii la bugetul școlilor menționate.
Această constatare nu este pusă în discuție de argumentul Regatului Unit care susține că accesul la grilele de salarizare superioare și la plățile suplimentare depinde de o evaluare individuală a fiecărui profesor, care nu a fost încă efectuată pentru profesorii englezi și galezi numiți sau detașați la școlile europene. Astfel, acest argument ignoră în mod vădit faptul că, pe de o parte, asemenea evaluări nu au avut încă loc tocmai din cauza excluderii sistematice a acestor profesori de la grilele și de la plățile amintite și că, pe de altă parte, poate fi în mod rezonabil prezumat că, în absența unei asemenea excluderi, unii dintre acești profesori ar fi avut deja într-adevăr acces la aceste grile și la aceste plăți.
Rezultă că, în măsura în care corecta interpretare și corecta aplicare a articolului 12 punctul 4 litera (a) ultima teză din convenție de către Regatul Unit ar fi condus la o contribuție mai ridicată a acestui stat membru la bugetul școlilor europene, există o legătură, cel puțin indirectă, între încălcarea articolului 12 punctul 4 litera (a) din convenție și obligația care revine statelor membre în temeiul articolului 25 punctul 1 din convenție, legătură care, de altfel, nu a fost contestată de Regatul Unit. În consecință, împiedicându-i pe profesorii respectivi să candideze pentru una dintre grilele de salarizare superioare sau să beneficieze de „teaching and learning responsibility payments”, Regatul Unit a încălcat și articolul 25 punctul 1 din convenție.
În lumina ansamblului acestor considerații, se impune a constata că, prin excluderea profesorilor englezi și galezi numiți sau detașați la școlile europene, pe perioada numirii sau a detașării, de la accesul la grile de salarizare mai avantajoase, în special cele cunoscute sub denumirile „threshold pay”, „excellent teacher system” sau „advanced skills teachers”, și de la accesul la alte plăți suplimentare, precum „teaching and learning responsibility payments”, prevăzute de STPCD, Regatul Unit a făcut o aplicare incorectă a articolului 12 punctul 4 litera (a) și a articolului 25 punctul 1 din convenție.
Cu privire la cheltuielile de judecată
Potrivit articolului 69 alineatul (2) din Regulamentul de procedură, partea care cade în pretenții este obligată, la cerere, la plata cheltuielilor de judecată. Întrucât Comisia a solicitat obligarea Regatului Unit la plata cheltuielilor de judecată, iar Regatul Unit a căzut în pretenții, se impune obligarea acestuia la plata cheltuielilor de judecată.
Pentru aceste motive, Curtea (Camera întâi) declară și hotărăște:
Articolul 12 punctul 4 litera (a) ultima teză din Convenția privind definirea statutului școlilor europene din 21 iunie 1994 trebuie interpretat în sensul că obligă statele membre părți la această convenție să vegheze ca profesorii detașați sau numiți la școlile europene să se bucure, pe durata detașării sau a numirii lor, de aceleași drepturi de avansare în carieră și de pensionare precum cele aplicabile omologilor lor naționali în temeiul reglementării din statul membru de origine al acestora.
Prin excluderea profesorilor englezi și galezi numiți sau detașați la școlile europene, pe perioada numirii sau a detașării, de la accesul la grile de salarizare mai avantajoase, în special cele cunoscute sub denumirile „threshold pay”, „excellent teacher system” sau „advanced skills teachers”, și de la accesul la alte plăți suplimentare, precum „teaching and learning responsibility payments”, prevăzute de „School Teachers Pay and Conditions Document”, Regatul Unit al Marii Britanii și Irlandei de Nord a făcut o aplicare incorectă a articolului 12 punctul 4 litera (a) și a articolului 25 punctul 1 din această convenție.
Obligă Regatul Unit al Marii Britanii și Irlandei de Nord la plata cheltuielilor de judecată.
Semnături
Articolul 267 TFUE — Anulare a unei decizii jurisdicționale — Trimitere spre rejudecare instanței în cauză — Obligația de a se conforma deciziei de anulare — Trimitere preliminară — Posibilitate — Mediu — Convenția de la Aarhus — Directiva 85/337/CEE — Directiva 96/61/CE — Participarea publicului la luarea deciziilor — Construirea unui depozit de deșeuri — Cerere de autorizare — Secret comercial — Necomunicare a unui document publicului — Efect asupra validității deciziei de autorizare a depozitului de deșeuri — Regularizare — Evaluare a efectelor proiectului asupra mediului — Aviz final anterior aderării statului membru la Uniune — Aplicarea în timp a Directivei 85/337 — Cale de atac jurisdicțională — Măsuri provizorii — Suspendarea executării — Anularea deciziei atacate — Drept de proprietate — Atingere adusă”
În cauza C-416/10,
având ca obiect o cerere de decizie preliminară formulată în temeiul articolului 267 TFUE de Najvyšší súd Slovenskej republiky (Slovacia), prin decizia din 17 august 2010, primită de Curte la 23 august 2010, în procedura
Jozef Križan,
Katarína Aksamitová,
Gabriela Kokošková,
Jozef Kokoška,
Martina Strezenická,
Jozef Strezenický,
Peter Šidlo,
Lenka Šidlová,
Drahoslava Šidlová,
Milan Šimovič,
Elena Šimovičová,
Stanislav Aksamit,
Tomáš Pitoňák,
Petra Pitoňáková,
Mária Križanová,
Vladimír Mizerák,
Ľubomír Pevný,
Darina Brunovská,
Mária Fišerová,
Lenka Fišerová,
Peter Zvolenský,
Katarína Zvolenská,
Kamila Mizeráková,
Anna Konfráterová,
Milan Konfráter,
Michaela Konfráterová,
Tomáš Pavlovič,
Jozef Krivošík,
Ema Krivošíková,
Eva Pavlovičová,
Jaroslav Pavlovič,
Pavol Šipoš,
Martina Šipošová,
Jozefína Šipošová,
Zuzana Šipošová,
Ivan Čaputa,
Zuzana Čaputová,
Štefan Strapák,
Katarína Strapáková,
František Slezák,
Agnesa Slezáková,
Vincent Zimka,
Elena Zimková,
Marián Šipoš,
Mesto Pezinok
împotriva
Slovenská inšpekcia životného prostredia,
cu participarea:
Ekologická skládka as,
CURTEA (Marea Cameră),
compusă din domnul V. Skouris, președinte, domnul K. Lenaerts, vicepreședinte, domnii A. Tizzano, M. Ilešič, L. Bay Larsen (raportor) și J. Malenovský, președinți de cameră, domnii A. Borg Barthet și J.-C. Bonichot, doamna C. Toader, domnii J.-J. Kasel și M. Safjan, judecători,
avocat general: doamna J. Kokott,
grefier: doamna C. Strömholm, administrator,
având în vedere procedura scrisă și în urma ședinței din 17 ianuarie 2012,
luând în considerare observațiile prezentate:
pentru Jozef Križan, Katarína Aksamitová, Gabriela Kokošková, Jozef Kokoška, Martina Strezenická, Jozef Strezenický, Peter Šidlo, Lenka Šidlová, Drahoslava Šidlová, Milano Šimovič, Elena Šimovičová, Stanislav Aksamit, Tomáš Pitoňák, Petra Pitoňáková, Mária Križanová, Vladimír Mizerák, Ľubomír Pevný, Darina Brunovská, Mária Fišerová, Lenka Fišerová, Peter Zvolenský, Katarína Zvolenská, Kamila Mizeráková, Anna Konfráterová, Milan Konfráter, Michaela Konfráterová, Tomáš Pavlovič, Jozef Krivošík, Ema Krivošíková, Eva Pavlovičová, Jaroslav Pavlovič, Pavol Šipoš, Martina Šipošová, Jozefína Šipošová, Zuzana Šipošová, Ivan Čaputa, Zuzana Čaputová, Štefan Strapák, Katarína Strapáková, František Slezák, Agnesa Slezáková, Vincent Zimka, Elena Zimková și Marián Šipoš, de T. Kamenec și de Z. Čaputová, advokáti;
pentru Mesto Pezinok, de J. Ondruš și de K. Siváková, advokáti;
pentru Slovenská inšpekcia životného prostredia, de L. Fogaš, advokát;
pentru Ekologická skládka as, de P. Kováč, advokát;
pentru guvernul slovac, de B. Ricziová, în calitate de agent;
pentru guvernul ceh, de M. Smolek și de D. Hadroušek, în calitate de agenți;
pentru guvernul francez, de S. Menez, în calitate de agent;
pentru guvernul austriac, de C. Pesendorfer, în calitate de agent;
pentru Comisia Europeană, de P. Oliver și de A. Tokár, în calitate de agenți,
după ascultarea concluziilor avocatului general în ședința din 19 aprilie 2012,
pronunță prezenta
Hotărâre
Cererea de decizie preliminară privește interpretarea Convenției privind accesul la informații, participarea publicului la luarea deciziilor și accesul la justiție în probleme de mediu, semnată la Aarhus la 25 iunie 1998 și aprobată în numele Comunității Europene prin Decizia 2005/370/CE a Consiliului din 17 februarie 2005 (JO L 124, p. 1, Ediție specială, 15/vol. 14, p. 201, denumită în continuare „Convenția de la Aarhus”), a articolului 191 alineatele (1) și (2) TFUE și a articolului 267 TFUE, a Directivei 85/337/CEE a Consiliului din 27 iunie 1985 privind evaluarea efectelor anumitor proiecte publice și private asupra mediului (JO L 175, p. 40, Ediție specială, 15/vol. 1, p. 174), astfel cum a fost modificată prin Directiva 2003/35/CE a Parlamentului European și a Consiliului din 26 mai 2003 (JO L 156, p. 17, Ediție specială, 15/vol. 10, p. 8, denumită în continuare „Directiva 85/337”), precum și a Directivei 96/61/CE a Consiliului din 24 septembrie 1996 privind prevenirea și controlul integrat al poluării (JO L 257, p. 26, Ediție specială, 15/vol. 3, p. 183), astfel cum a fost modificată prin Regulamentul (CE) nr. 166/2006 al Parlamentului European și al Consiliului din 18 ianuarie 2006 (JO L 33, p. 1, Ediție specială, 15/vol. 15, p. 212, denumită în continuare „Directiva 96/61”).
Această cerere a fost formulată în cadrul unui litigiu între domnul Križan și alți 43 de reclamanți persoane fizice, locuitori ai orașului Pezinok, precum și Mesto Pezinok (municipalitatea orașului Pezinok), pe de o parte, și Slovenská inšpekcia životného prostredia (Inspecția Mediului din Slovacia, denumită în continuare „inšpekcia”), pe de altă parte, privind legalitatea unor decizii ale autorității administrative prin care au fost autorizate construirea și exploatarea de către Ekologická skládka as (denumită în continuare „Ekologická skládka”), intervenientă în litigiul principal, a unui depozit de deșeuri.
Cadrul juridic
Dreptul internațional
Articolul 6 din Convenția de la Aarhus, intitulat „Participarea publicului la decizii privind activități specifice”, prevede la alineatele (1), (2), (4) și (6):
Fiecare parte:
(a)
aplică dispozițiile prezentului articol deciziilor de acordare sau neacordare a autorizației pentru activitățile propuse de tipul celor enumerate în anexa I;
Publicul interesat este informat, fie printr-o notificare publică, fie individual, după caz, într-o etapă incipientă a procedurii de luare a deciziei privind mediul, în timp util și într-un mod corespunzător și eficient cu privire la următoarele aspecte, inter alia:
(d)
procedura prevăzută, inclusiv modul și momentul în care următoarele informații pot fi furnizate:
(iv)
autoritatea publică de la care se pot obține informații relevante și în cadrul căreia au fost depuse informațiile respective în vederea examinării lor de către public;
Fiecare parte prevede participarea publicului din etapa incipientă a procesului, în momentul în care toate opțiunile și soluțiile sunt posibile, iar publicul poate avea o influență reală.
Fiecare parte cere autorităților publice competente să asigure pentru publicul interesat, gratuit, la cerere, în cazul în care așa prevede legislația internă, și de îndată ce sunt disponibile, acces în vederea examinării tuturor informațiilor relevante pentru luarea deciziilor prevăzute la prezentul articol care sunt disponibile în cursul procedurii de participare a publicului, fără a aduce atingere dreptului părților de a refuza dezvăluirea anumitor informații în conformitate [printre altele] cu articolul 4 [alineatul (4)].
Articolul 9 din convenția menționată, intitulat „Accesul la justiție”, prevede la alineatele (2) și (4):
Fiecare parte, în cadrul legislației interne proprii, se asigură că membrii publicului interesat:
(b)
au acces la o cale de atac în fața unei instanțe judiciare și/sau a unui alt organism independent și imparțial stabilit prin lege pentru a contesta legalitatea de fond și de procedură a oricărei decizii, acțiuni sau omiteri care intră sub incidența dispozițiilor articolului 6 și, în cazul în care se prevede acest lucru în legislația internă și fără a aduce atingere alineatului (3) menționat în continuare, a altor dispoziții relevante ale prezentei convenții.
În plus față de alineatul (1) și fără a-i aduce atingere, procedurile prevăzute la alineatele (1), (2) și (3) prevăd căi de atac adecvate și eficiente, inclusiv prin măsuri provizorii, după caz, și sunt oneste, echitabile, oportune și nu exagerat de costisitoare ”
Punctul 5 din anexa I la Convenția de la Aarhus menționează, printre activitățile avute în vedere la articolul 6 alineatul (1) litera (a) din aceasta:
Gestionarea deșeurilor:
depozite cu o capacitate de peste 10 tone pe zi sau cu o capacitate totală de peste 25000 de tone, cu excepția depozitelor controlate de deșeuri inerte.”
Dreptul Uniunii
Directiva 85/337
Articolul 1 alineatul (2) din Directiva 85/337 definește noțiunea „autorizație” ca reprezentând „decizia autorității sau a autorităților competente care împuternicesc inițiatorul proiectului să își realizeze proiectul”.
Articolul 2 din directiva menționată este formulat după cum urmează:
Statele membre adoptă toate măsurile necesare pentru a asigura că, înaintea acordării autorizației, proiectele care ar putea avea efecte importante asupra mediului, în temeiul, inter alia, al naturii, al dimensiunii și al localizării lor, sunt supuse unei cereri de autorizare și unei evaluări a efectelor lor. Aceste proiecte sunt definite la articolul 4.
Evaluarea efectelor asupra mediului poate fi integrată în cadrul procedurilor existente de autorizare a proiectelor în statele membre sau, în cazul în care acest lucru nu este posibil, în cadrul altor proceduri sau în cadrul procedurilor care urmează a fi stabilite în conformitate cu obiectivele prezentei directive.
Directiva 96/61
În considerentul (23) al Directivei 96/61 se afirmă:
pentru a informa publicul cu privire la modul de operare a instalațiilor și la efectele lor potențiale asupra mediului și pentru a garanta transparența procesului de acordare a autorizațiilor pe întreg teritoriul Comunității, publicul trebuie să aibă acces, înainte de luarea oricărei decizii, la informațiile referitoare la cererile de autorizații pentru noile instalații ”
Articolul 1 din directiva menționată, intitulat „Scopul și domeniul de aplicare”, prevede:
Scopul prezentei directive este de a realiza prevenirea și controlul integrat al poluării care rezultă din activitățile enumerate în anexa I. Prezenta directivă stabilește măsurile destinate prevenirii sau, în cazul în care aceasta nu este posibilă, reducerii emisiilor în aer, apă sau sol care provin din activitățile menționate anterior, inclusiv măsurile referitoare la deșeuri, pentru a se atinge un nivel înalt de protecție a mediului în ansamblul său, fără a aduce atingere Directivei [85/337] și altor prevederi comunitare relevante.”
Articolul 15 din această directivă, intitulat „Accesul la informație și participarea publicului la procedura de autorizare”, prevede:
Statele membre se asigură că publicul în cauză beneficiază de șanse timpurii și efective de a participa la procedura:
de emitere a permiselor pentru instalații noi;
Procedura prevăzută în anexa V se aplică în scopul acestei participări.
[Alineatul (1), printre altele,] se aplică sub rezerva restricțiilor prevăzute la articolul 3 alineatele (2) și (3) din Directiva 90/313/CEE [a Consiliului din 7 iunie 1990 privind libertatea de acces la informații în domeniul mediului (JO L 158, p. 56)].
Articolul 15a din Directiva 96/61, intitulat „Accesul la justiție”, este formulat după cum urmează:
Statele membre se asigură, în conformitate cu sistemul legislativ intern aplicabil, că membrii publicului interesat:
au acces la o cale de atac în fața unei instanțe sau a unui organism independent sau imparțial instituit în conformitate cu legea, prin care este contestată legalitatea de fond sau de procedură a deciziilor, a acțiunilor sau a omisiunilor care intră sub incidența dispozițiilor privind participarea publicului din prezenta directivă.
Orice astfel de procedură trebuie să fie corectă, echitabilă, rapidă și cu un cost care nu este prohibitiv.
Anexa I la Directiva 96/61, intitulată „Categoriile de activități industriale menționate la articolul 1”, se referă, la punctul 5.4, la „[r]ampele de gunoi care primesc peste 10 tone pe zi sau cu o capacitate totală de peste 25000 de tone, cu excepția rampelor de gunoi pentru deșeuri inerte”.
Anexa V la directiva menționată, intitulată „Participarea publicului la luarea deciziilor”, prevede printre altele:
Publicul este informat (prin anunțuri publice sau prin alte mijloace adecvate, precum mijloacele electronice, în cazul în care sunt disponibile) cu privire la următoarele aspecte la începutul procedurii de luare a unei decizii sau de îndată ce pot fi furnizate informații în limite rezonabile:
(c)
detalii privind autoritățile competente responsabile de luarea deciziei, cele de la care pot fi obținute informații relevante, cele cărora le pot fi prezentate observații sau întrebări și detalii privind termenele pentru transmiterea observațiilor și a întrebărilor;
(f)
o precizare a orelor și a locurilor în care sau a mijloacelor prin care vor fi oferite informațiile relevante;
Directiva 2003/4
Considerentul (16) al Directivei 2003/4/CE a Parlamentului European și a Consiliului din 28 ianuarie 2003 privind accesul publicului la informațiile despre mediu și de abrogare a Directivei 90/313 (JO L 41, p. 26, Ediție specială, 15/vol. 9, p. 200) este formulat după cum urmează:
Dreptul la informație înseamnă că dezvăluirea informațiilor este regula generală și că autoritățile publice pot refuza o cerere de informații despre mediu în cazuri specifice și clar definite. Motivele de refuz trebuie interpretate în mod restrictiv, iar interesul public în numele căruia este dezvăluită informația trebuie comparat cu interesul servit de refuz. Motivele de refuz trebuie să îi fie prezentate solicitantului în termenul prevăzut de prezenta directivă.”
Articolul 4 alineatele (2) și (4) din directiva menționată prevede printre altele:
Statele membre pot prevedea ca cererea de informații despre mediu să fie refuzată în cazul în care dezvăluirea informațiilor respective ar afecta în mod negativ:
(d)
confidențialitatea informațiilor comerciale sau industriale, în cazul în care legislația internă sau comunitară prevede o astfel de confidențialitate în vederea protejării intereselor economice legitime, inclusiv a interesului public privind păstrarea confidențialității statisticilor și a secretului fiscal;
Motivele de refuz menționate [printre altele la alineatul (2)] se interpretează în mod restrictiv, ținându-se seama de interesul public servit de dezvăluire în cazul respectiv. În fiecare caz în parte interesul public servit de dezvăluire trebuie comparat cu interesul servit de refuz.
Informațiile despre mediu deținute de către sau pentru o autoritate publică care fac obiectul unei cereri sunt puse la dispoziția solicitantului parțial în cazul în care pot fi separate informații care intră în sfera de aplicare a alineatului (1) literele (d) și (e) sau a alineatului (2) de restul informațiilor solicitate.”
Directiva 2003/35
În considerentul (5) al Directivei 2003/35 se afirmă că legislația Uniunii ar trebui aliniată în mod adecvat la Convenția de la Aarhus în vederea ratificării acesteia.
Dreptul slovac
Normele de procedură
Articolul 135 alineatul 1 din codul de procedură civilă prevede:
Instanța trebuie de asemenea să urmeze deciziile adoptate de Ústavný súd Slovenskej republiky sau de Curtea Europeană a Drepturilor Omului care privesc drepturile și libertățile fundamentale.”
Articolul 56 alineatul 6 din Legea nr. 38/1993 privind organizarea, normele de procedură și statutul judecătorilor Ústavný súd Slovenskej republiky, în versiunea aplicabilă situației de fapt din litigiul principal, prevede:
În cazul în care Ústavný súd Slovenskej republiky anulează o decizie, o măsură sau o altă acțiune valabilă și trimite cauza spre reexaminare, autorul deciziei, al măsurii sau al acțiunii în cauză este obligat să reexamineze cauza și să se pronunțe din nou. Acesta trebuie, în cadrul respectivei proceduri sau al respectivului demers, să urmeze právny názor [aprecierea juridică] a Ústavný súd Slovenskej republiky.”
Dispozițiile referitoare la evaluarea efectelor asupra mediului, la normele de urbanism și la autorizațiile integrate
Legea nr. 24/2006
Articolul 1 alineatul 1 din Legea nr. 24/2006 privind evaluarea efectelor asupra mediului și de modificare a unor legi, în versiunea aplicabilă situației de fapt din litigiul principal, prevede:
Prezenta lege reglementează:
procesul de evaluare, de către profesioniști și de către public, a eventualelor efecte asupra mediului
ale activităților aflate în stadiul de proiect, înaintea adoptării deciziei prin care se stabilește locul în care vor fi realizate sau înaintea autorizării lor în conformitate cu reglementările specifice.
Articolul 37 din legea menționată prevede:
Termenul de validitate al avizului final referitor la o activitate este de trei ani de la data emiterii sale. Avizul final își păstrează validitatea dacă este inițiată în acest termen, în conformitate cu reglementările specifice, o procedură de stabilire a locului de realizare a activității sau de autorizare a acesteia.
Validitatea avizului final referitor la o activitate poate fi prelungită la cererea solicitantului cu doi ani, cu posibilitatea unei noi prelungiri în cazul în care acesta face în scris dovada faptului că activitatea la care se referă proiectul și condițiile pe teren nu au suferit modificări substanțiale, că nu a survenit niciun element nou legat de conținutul material al raportului de evaluare a activității și că nu au fost puse la punct tehnologii noi care să fie utile pentru realizarea activității la care se referă proiectul. Decizia de a prelungi validitatea avizului final privind activitatea revine organismului competent.”
Articolul 65 alineatul 5 din legea menționată precizează:
În cazul în care avizul final a fost emis înainte de 1 februarie 2006 și procedura de autorizare a activității supuse evaluării nu a fost inițiată în conformitate cu reglementările specifice, este necesar să se solicite ministerului o prelungire a valabilității sale, în conformitate cu articolul 37 alineatul 7.”
Legea nr. 50/1976
Articolul 32 din Legea nr. 50/1976 privind codul de urbanism, în versiunea aplicabilă situației de fapt din litigiul principal, prevede:
Amplasarea unei instalații, modificarea utilizării terenurilor și protejarea unor interese majore pe teren pot fi realizate numai pe baza unei decizii de urbanism adoptate sub forma unei
decizii de amplasare a unei instalații;
Legea nr. 245/2003
Articolul 8 alineatele 3 și 4 din Legea nr. 245/2003 privind prevenirea și controlul integrat al poluării și de modificare a unor legi, astfel cum a fost modificată prin Legea nr. 532/2005 (denumită în continuare „Legea nr. 245/2003”), prevede:
În cazul în care este vorba despre o autorizație de exploatare integrată care necesită în același timp o autorizație de construire a unei noi instalații sau de modificare a unei instalații existente, procedura cuprinde și o procedură de urbanism, o procedură de modificare înaintea finalizării instalației și o procedură de autorizare a unor lucrări de amenajare.
Nu sunt incluse în autorizația integrată procedura de urbanism, evaluarea efectelor instalației asupra mediului și nici stabilirea condițiilor pentru prevenirea accidentelor industriale grave.”
Articolul 11 alineatul 2 din legea menționată precizează:
La cerere[a de autorizație integrată] se vor anexa:
avizul final rezultat din procesul de evaluare a efectelor asupra mediului, în cazul în care activitatea întreprinderii necesită acest lucru;
decizia de urbanism, în cazul în care este vorba despre o nouă întreprindere sau despre extinderea unei întreprinderi existente ”
Articolul 12 din legea menționată, intitulat „Începerea procedurii”, prevede:
După ce a constatat că cererea este completă și a stabilit care sunt părțile la procedură și organele implicate, administrația
publică pe site-ul său internet cererea, cu excepția anexelor care nu sunt disponibile în format electronic, și, timp de cel puțin 15 zile, publică în avizierul său oficial informațiile esențiale referitoare la cererea introdusă, la întreprindere și la operatorul acesteia,
Litigiul principal și întrebările preliminare
Procedura administrativă
La 26 iunie 1997, Mesto Pezinok a adoptat Regulamentul general nr. 2/1997 referitor la planul de urbanism, care prevedea printre altele amplasarea unui depozit de deșeuri într-o excavație folosită pentru extragerea de argilă pentru fabricarea de cărămizi, numită „Nová jama” (noua excavație).
Pe baza unui raport de evaluare a unui proiect de amplasare a unui depozit de deșeuri prezentat de Pezinské tehelne as la 16 decembrie 1998, Ministerul Mediului a efectuat în anul 1999 o evaluare a efectelor asupra mediului. Acesta a emis un aviz final la 26 iulie 1999.
La 7 august 2002, Ekologická skládka a prezentat serviciului competent din cadrul Mesto Pezinok o cerere de emitere a unei decizii de urbanism cu privire la amplasarea unui depozit de deșeuri în Nová jama.
La 27 martie 2006, la cererea Pezinské tehelne as, Ministerul Mediului a prelungit validitatea avizului său final din 26 iulie 1999 până la 1 februarie 2008.
Prin decizia din 30 noiembrie 2006, în forma sa rezultată dintr-o decizie a Krajský stavebný úrad v Bratislave (Serviciul regional de urbanism al orașului Bratislava) din 7 mai 2007, Mesto Pezinok a autorizat, la cererea Ekologická skládka, amplasarea unui depozit de deșeuri în Nová jama.
În urma unei cereri de acordare a unei autorizații integrate prezentate la 25 septembrie 2007 de Ekologická skládka, Slovenská inšpekcia životného prostredia, Inšpektorát životného prostredia Bratislava (Inspectoratul de Mediu din Slovacia, Autoritatea de inspecție a mediului din Bratislava, denumit în continuare „inšpektorát”), a inițiat o procedură integrată în temeiul Legii nr. 245/2003, actul de transpunere a Directivei 96/61. La 17 octombrie 2007, împreună cu serviciile publice de protecție a mediului, aceasta a publicat cererea respectivă, stabilind un termen de 30 de zile pentru depunerea observațiilor de către public și de către serviciile statului implicate.
Întrucât reclamanții din litigiul principal au invocat caracterul incomplet al cererii de acordare a unei autorizații integrate prezentate de Ekologická skládka, dat fiind că nu cuprindea în anexă, astfel cum prevede articolul 11 alineatul 2 litera g) din Legea nr. 245/2003, decizia de urbanism privind amplasarea depozitului de deșeuri, inšpektorát a suspendat procedura integrată la 26 noiembrie 2007 și a solicitat comunicarea acestei decizii.
La 27 decembrie 2007, Ekologická skládka a transmis decizia menționată indicând că o considera un document acoperit de secretul comercial. Pe baza acestei indicații, inšpektorát nu a pus documentul în cauză la dispoziția reclamanților din litigiul principal.
La 22 ianuarie 2008, inšpektorát a acordat Ekologická skládka o autorizație integrată pentru construirea instalației „Pezinok – depozit de deșeuri” și pentru exploatarea acesteia.
Reclamanții din litigiul principal au contestat această decizie la inšpekcia, organism cu atribuții de protecție a mediului care se pronunță în a doua instanță. Acest organism a decis să publice decizia de urbanism privind amplasarea depozitului de deșeuri la avizierul oficial între 14 martie și 14 aprilie 2008.
În cadrul procedurii administrative desfășurate în a doua instanță, reclamanții din litigiul principal au invocat printre altele eroarea de drept constând în inițierea procedurii integrate fără a dispune de decizia de urbanism privind amplasarea depozitului de deșeuri și, după transmiterea acestei decizii, fără a fi realizată publicarea acesteia, pe motivul că ar fi reprezentat un document acoperit de secretul comercial.
Prin decizia din 18 august 2008, inšpekcia a respins contestația, considerând-o nefondată.
Procedura judiciară
Reclamanții din litigiul principal au formulat o acțiune împotriva deciziei adoptate la 18 august 2008 de inšpekcia la Krajský súd Bratislava (Curtea Regională din Bratislava), competentă să se pronunțe în primă instanță în materie administrativă. Prin hotărârea din 4 decembrie 2008, instanța menționată a respins acțiunea.
Reclamanții din litigiul principal au formulat apel împotriva acestei hotărâri la Najvyšší súd Slovenskej republiky (Curtea Supremă a Republicii Slovace).
Prin ordonanța din 6 aprilie 2009, instanța menționată a suspendat executarea autorizației integrate.
Prin hotărârea din 28 mai 2009, instanța respectivă a infirmat hotărârea pronunțată de Krajský súd Bratislava și a anulat decizia adoptată de inšpekcia la 18 august 2008, precum și decizia adoptată de inšpektorát la 22 ianuarie 2008, constatând în esență că autoritățile competente nu au respectat normele care reglementează participarea publicului interesat la procedura integrată și că nu au evaluat în mod suficient efectele asupra mediului ale construirii depozitului de deșeuri.
Ekologická skládka a sesizat Ústavný súd Slovenskej republiky (Curtea Constituțională a Republicii Slovace), la 25 iunie 2009, cu privire la neconstituționalitatea ordonanței adoptate de Najvyšší súd Slovenskej republiky la 6 aprilie 2009 și, la 3 septembrie 2009, cu privire la neconstituționalitatea hotărârii adoptate de această instanță la 28 mai 2009.
Prin hotărârea din 27 mai 2010, Ústavný súd Slovenskej republiky a stabilit că Najvyšší súd Slovenskej republiky a încălcat dreptul fundamental al Ekologická skládka la protecție jurisdicțională, recunoscut prin articolul 46 alineatul 1 din Constituție, dreptul său fundamental de proprietate, recunoscut prin articolul 20 alineatul 1 din Constituție, și dreptul la exercitarea netulburată a folosinței bunului său, recunoscut prin articolul 1 din Protocolul adițional la Convenția europeană pentru apărarea drepturilor omului și a libertăților fundamentale, semnată la Roma la 4 noiembrie 1950.
Ústavný súd Slovenskej republiky a considerat în special că Najvyšší súd Slovenskej republiky nu a ținut seama de toate principiile aplicabile în ceea ce privește procedura administrativă și că a depășit limitele competenței sale prin faptul că a examinat legalitatea procedurii și a deciziei de evaluare a efectelor asupra mediului în condițiile în care reclamanții nu le contestaseră și nu era competentă să se pronunțe în privința acestora.
În consecință, prin hotărârea pronunțată, Ústavný súd Slovenskej republiky a anulat ordonanța și hotărârea atacate și a trimis cauza spre rejudecare la Najvyšší súd Slovenskej republiky.
Najvyšší súd Slovenskej republiky arată că mai mulți participanți la procedura pendinte în fața sa susțin că este obligată să urmeze hotărârea adoptată de Ústavný súd Slovenskej republiky la 27 mai 2010. Cu toate acestea, Najvyšší súd Slovenskej republiky subliniază că are în continuare îndoieli cu privire la compatibilitatea cu dreptul Uniunii a deciziilor contestate.
În acest context, Najvyšší súd Slovenskej republiky a hotărât să suspende judecarea cauzei și să adreseze Curții următoarele întrebări preliminare:
Dreptul [Uniunii] (mai precis articolul 267 TFUE) impune sau permite instanței supreme a unui stat membru să adreseze din oficiu [Curții] o întrebare preliminară inclusiv în cazul în care situația din litigiul principal este următoarea: instanța constituțională a anulat hotărârea instanței supreme, care era întemeiată în principal pe aplicarea dreptului [Uniunii] în domeniul protecției mediului, obligând această instanță să respecte aprecierile juridice ale instanței constituționale, întemeiate pe încălcarea drepturilor constituționale procedurale și materiale ale unei părți la procedura jurisdicțională, fără a lua în considerare deloc aspectele de drept [al Uniunii] ale litigiului? Cu alte cuvinte: în cazul în care instanța constituțională, în calitate de instanță de ultim grad, nu a ajuns în această procedură la concluzia că este necesar să adreseze o întrebare preliminară [Curții] și a exclus provizoriu aplicarea dreptului la un mediu corespunzător și la protecția acestuia în litigiul principal?
Este posibilă realizarea obiectivului fundamental al prevenirii integrate – definit în special în considerentele (8), (9) și (23) ale Directivei [96/61], precum și la articolele 1 și 15 din aceasta și, în general, în dreptul [Uniunii] privind mediul –, cu alte cuvinte, prevenirea și reducerea poluării mediului inclusiv prin participarea publicului la obiectivul de a atinge un nivel ridicat de protecție a mediului în ansamblul său, prin intermediul unei proceduri în care publicului interesat nu îi este garantat, la începutul procedurii privind prevenirea integrată, accesul la întreaga documentație relevantă (dispozițiile articolului 6 coroborate cu dispozițiile articolului 15 din Directiva [96/61]), în special la decizia de amplasare a unei instalații – depozit de deșeuri, dar în care, în cadrul procedurii în primă instanță, documentul lipsă este prezentat ulterior solicitanților cu condiția de a nu fi divulgat celorlalte părți la procedură, întrucât este vorba despre un document acoperit de secretul comercial, în condițiile în care se poate considera în mod întemeiat că decizia privind amplasarea instalației (în special motivarea acesteia) va influența în mod substanțial sugestiile, observațiile sau alte propuneri depuse?
Sunt îndeplinite obiectivele Directivei [85/337], în special din punctul de vedere al dreptului mediului al Uniunii și mai precis din punctul de vedere al condiției prevăzute la articolul 2, potrivit căreia, înainte de a fi autorizate, anumite proiecte trebuie să fi fost evaluate în ceea ce privește efectele lor asupra mediului, în cazul în care avizul inițial, adoptat de Ministerul Mediului în anul 1999, prin care fusese încheiată în trecut o procedură de evaluare a efectelor asupra mediului este prelungit după mai mulți ani printr-o simplă decizie, fără a se desfășura mai întâi o nouă procedură de evaluare a efectelor asupra mediului? Cu alte cuvinte, se poate considera că, odată emisă, o decizie adoptată în temeiul Directivei [85/337] are o validitate nelimitată?
Condiția generală prevăzută de Directiva [96/61] (în special în preambulul acesteia și la articolele 1 și 15a) – în temeiul căreia fiecare stat membru asigură prevenirea și reducerea poluării mediului inclusiv prin punerea la dispoziția publicului interesat a unor căi de atac administrative sau jurisdicționale corecte, echitabile și rapide – coroborată cu articolul 10a din Directiva [85/337], precum și cu articolul 6 și cu articolul 9 alineatele (2) și (4) din Convenția de la Aarhus cuprinde și posibilitatea publicului menționat de a solicita adoptarea unei măsuri provizorii, administrative sau jurisdicționale în temeiul dreptului național (de exemplu, o ordonanță de suspendare a caracterului executoriu al autorizației integrate), care să permită în mod provizoriu, cu alte cuvinte, până la decizia pe fond, întreruperea realizării instalației proiectate?
Este posibil ca printr-o hotărâre judecătorească ce îndeplinește condițiile prevăzute de Directiva [96/61], de Directiva [85/337] sau la articolul 9 alineatele (2)-(4) din Convenția de la Aarhus – în aplicarea dreptului publicului, prevăzut în dispozițiile respective, la o protecție jurisdicțională echitabilă în temeiul articolului 191 alineatele (1) și (2) [TFUE] privind politica Uniunii Europene în domeniul mediului – să se aducă atingere în mod nelegitim dreptului de proprietate al unui operator asupra instalației, astfel cum este acesta garantat, de exemplu, prin articolul 1 din Protocolul adițional la Convenția europeană pentru apărarea drepturilor omului și a libertăților fundamentale, de exemplu prin anularea, în cadrul unei proceduri judiciare, a autorizației integrate definitive acordate în mod valabil solicitantului pentru o nouă instalație?”
Cu privire la întrebările preliminare
Cu privire la admisibilitate
Inšpekcia, Ekologická skládka și guvernul slovac contestă, invocând diverse argumente, admisibilitatea cererii de decizie preliminară sau a unora dintre întrebările adresate.
În primul rând, potrivit inšpekcia și Ekologická skládka, toate întrebările adresate sunt inadmisibile întrucât se referă la situații care sunt reglementate în totalitate de norme interne, și anume de actele care transpun Directivele 85/337 și 96/61. Ekologická skládka deduce din aceasta că directivele menționate sunt lipsite de efect direct, pe când inšpekcia consideră că sunt suficient de clare pentru a face ca trimiterea preliminară să fie inutilă. Inšpekcia susține de asemenea că întrebările preliminare ar fi trebuit să fie adresate în cadrul primei etape a procedurii desfășurate în fața Najvyšší súd Slovenskej republiky. De asemenea, Ekologická skládka consideră că aceste întrebări sunt inutile întrucât Najvyšší súd Slovenskej republiky este în prezent obligată să urmeze aprecierea juridică a Ústavný súd Slovenskej republiky și că niciuna dintre părțile din litigiul principal nu a solicitat ca respectivele întrebări să fie adresate Curții.
În al doilea rând, Ekologická skládka susține că separarea stabilită de dreptul național între procedura integrată, procedura de urbanism și evaluarea efectelor asupra mediului face ca cea de a doua și cea de a treia întrebare să fie lipsite de pertinență pentru soluția care va fi dată în cadrul procedurii principale. Potrivit inšpekcia, această separare justifică inadmisibilitatea celei de a treia, a celei de a patra și a celei de a cincea întrebări. Astfel, aceasta ar avea drept consecință faptul că un viciu care afectează decizia de urbanism sau evaluarea efectelor asupra mediului nu are nicio influență în ceea ce privește legalitatea autorizației integrate.
În al treilea rând, Ekologická skládka și guvernul slovac consideră că cea de a patra întrebare are un caracter ipotetic. Pe de o parte, măsurile provizorii dispuse de Najvyšší súd Slovenskej republiky prin ordonanța din 6 aprilie 2009 ar fi în prezent lipsite de orice efect. Pe de altă parte, întrebarea nu ar fi pertinentă pentru procedura aflată în curs de desfășurare în fața instanței de trimitere, întrucât aceasta din urmă nu se referă la dispunerea unor noi măsuri provizorii, ci la validitatea deciziilor administrative contestate.
În al patrulea și ultimul rând, Ekologická skládka susține că și a cincea întrebare prezintă un caracter ipotetic întrucât privește decizia pe care Najvyšší súd Slovenskej republiky o va pronunța la finalul procedurii principale. În plus, această întrebare ar fi de asemenea inadmisibilă deoarece privește interpretarea dreptului constituțional național.
În această privință, trebuie amintit că, potrivit unei jurisprudențe constante, numai instanța națională, care este sesizată cu soluționarea litigiului și care trebuie să își asume răspunderea pentru hotărârea judecătorească ce urmează a fi pronunțată, are competența să aprecieze, luând în considerare particularitățile cauzei, atât necesitatea unei decizii preliminare pentru a fi în măsură să pronunțe propria hotărâre, cât și pertinența întrebărilor pe care le adresează Curții. În consecință, în cazul în care întrebările adresate au ca obiect interpretarea dreptului Uniunii, Curtea este, în principiu, obligată să se pronunțe (Hotărârea din 10 martie 2009, Hartlauer, C-169/07, Rep., p. I-1721, punctul 24, și Hotărârea din 19 iulie 2012, Garkalns, C-470/11, punctul 17).
Rezultă că întrebările privind dreptul Uniunii beneficiază de o prezumție de pertinență. Curtea nu poate refuza să se pronunțe asupra unei întrebări preliminare adresate de o instanță națională decât dacă este evident că interpretarea dreptului Uniunii solicitată nu are nicio legătură cu realitatea sau cu obiectul litigiului principal, atunci când problema este de natură ipotetică sau atunci când Curtea nu dispune de elementele de fapt sau de drept necesare pentru a răspunde în mod util la întrebările care îi sunt adresate (Hotărârea din 1 iunie 2010, Blanco Pérez și Chao Gómez, C-570/07 și C-571/07, Rep., p. I-4629, punctul 36, și Hotărârea din 5 iulie 2012, Geistbeck, C-509/10, punctul 48).
Or, argumentul referitor la caracterul complet al dreptului național nu permite să se ajungă la concluzia că interpretarea normelor de drept al Uniunii citate de instanța de trimitere ar fi vădit lipsită de orice legătură cu litigiul principal, cu atât mai mult cu cât nu se contestă faptul că dispozițiile naționale aplicabile sunt în parte măsuri de transpunere a unor acte ale Uniunii. Prin urmare, acest argument nu este suficient pentru a răsturna prezumția de pertinență evocată la punctul anterior.
Trebuie să se constate că pretinsa lipsă a efectului direct al directivelor în cauză nu schimbă această concluzie întrucât Curtea este competentă, potrivit articolului 267 TFUE, să se pronunțe, cu titlu preliminar, cu privire la interpretarea actelor adoptate de instituțiile Uniunii, indiferent dacă sunt sau nu sunt direct aplicabile (Hotărârea din 10 iulie 1997, Maso și alții, C-373/95, Rec., p. I-4051, punctul 28, Hotărârea din 16 iulie 2009, Futura Immobiliare și alții, C-254/08, Rep., p. I-6995, punctul 34, precum și Hotărârea din 27 noiembrie 2012, Pringle, C-370/12, punctul 89). Pe de altă parte, în ceea ce privește eventuala inutilitate a cererii de decizie preliminară, determinată de faptul că normele aplicabile ar fi clare, trebuie amintit că articolul 267 TFUE permite întotdeauna unei instanțe naționale ca, în cazul în care consideră oportun, să adreseze Curții întrebări de interpretare (a se vedea în acest sens Hotărârea din 26 mai 2011, Stichting Natuur en Milieu și alții, C-165/09-C-167/09, Rep., p. I-4599, punctul 52, precum și jurisprudența citată).
În ceea ce privește celelalte argumente invocate de inšpekcia și de Ekologická skládka pentru a demonstra inadmisibilitatea întregii cereri de decizie preliminară, acestea se referă la obiectul primei întrebări și vor fi, așadar, apreciate de Curte în cadrul examinării acestei întrebări.
În ceea ce privește elementele referitoare la separarea diferitor proceduri în dreptul național, este important de subliniat că modul în care instanța de trimitere concepe consecințele care trebuie să decurgă din această separare din perspectiva dreptului național este total diferit de cel în care sunt concepute aceste diferențe de inšpekcia și de Ekologická skládka. Or, în cadrul procedurii prevăzute la articolul 267 TFUE, atribuțiile Curții și cele ale instanței de trimitere sunt în mod clar distincte și este numai de competența acesteia din urmă să interpreteze legislația națională (Hotărârea din 17 iunie 1999, Piaggio, C-295/97, Rec., p. I-3735, punctul 29, și Hotărârea din 17 iulie 2008, Corporación Dermoestética, C-500/06, Rep., p. I-5785, punctul 21). În consecință, elementele menționate nu sunt suficiente pentru a demonstra că întrebările adresate nu au în mod vădit nicio legătură cu realitatea sau cu obiectul litigiului.
În ceea ce privește admisibilitatea celei de a patra întrebări, reiese din decizia de trimitere că Najvyšší súd Slovenskej republiky a adoptat noi măsuri provizorii având ca obiect suspendarea efectelor deciziilor în discuție în litigiul principal. În plus, Ekologická skládka precizează în observațiile sale scrise că a considerat util să atace respectivele măsuri. În aceste condiții, nu reiese că a patra întrebare ar putea fi considerată ca fiind ipotetică.
În sfârșit, în ceea ce privește admisibilitatea celei de a cincea întrebări, nu se contestă că Ústavný súd Slovenskej republiky a stabilit că Najvyšší súd Slovenskej republiky a încălcat dreptul de proprietate al Ekologická skládka prin hotărârea sa din 28 mai 2009, prin care se constata că autorizația integrată fusese acordată în condiții incompatibile cu dreptul Uniunii. În măsura în care instanța de trimitere are în continuare îndoieli cu privire la compatibilitatea cu dreptul Uniunii a deciziilor atacate în cauza principală, a cincea întrebare nu are un caracter pur ipotetic. Pe de altă parte, reiese din modul de redactare a respectivei întrebări că aceasta nu se referă la interpretarea dreptului constituțional național.
În consecință, întrebările adresate de instanța de trimitere trebuie declarate admisibile.
Cu privire la prima întrebare
Prin intermediul primei întrebări, instanța de trimitere solicită, în esență, să se stabilească dacă articolul 267 TFUE trebuie interpretat în sensul că o instanță națională poate sesiza din oficiu Curtea cu o cerere de decizie preliminară chiar dacă instanța respectivă se pronunță în urma unei trimiteri spre rejudecare după casarea primei sale decizii de către instanța constituțională a statului membru în cauză și chiar dacă o normă națională o obligă să soluționeze litigiul urmând poziția juridică exprimată de această din urmă instanță. Instanța de trimitere ridică de asemenea problema dacă articolul 267 TFUE trebuie interpretat în sensul că obligă această instanță națională să sesizeze Curtea în condițiile în care deciziile sale pot face, în fața unei instanțe constituționale, obiectul unei căi de atac limitate la examinarea unei eventuale încălcări a drepturilor și a libertăților garantate de Constituția națională sau de o convenție internațională.
Cu titlu introductiv, trebuie arătat că, prin intermediul primei întrebări adresate, Najvyšší súd Slovenskej republiky solicită de asemenea să se stabilească dacă dreptul Uniunii îi permite să înlăture aplicarea unei norme naționale care îi interzice să invoce un motiv întemeiat pe încălcarea acestui drept care nu a fost invocat de părțile din litigiul principal. Cu toate acestea, reiese din decizia de trimitere că această întrebare nu privește decât Directiva 85/337 și, în consecință, Curtea va trebui să se pronunțe asupra acestui aspect numai dacă reiese, în raport cu răspunsul care va fi dat la cea de a treia întrebare, că această directivă este aplicabilă în litigiul principal.
Referitor la celelalte aspecte ale primei întrebări preliminare, potrivit unei jurisprudențe constante, articolul 267 TFUE conferă instanțelor naționale cea mai largă posibilitate de a sesiza Curtea în măsura în care consideră că o cauză pendinte ridică probleme care impun interpretarea sau aprecierea validității dispozițiilor de drept al Uniunii necesare în vederea soluționării litigiului dedus judecății acestora (Hotărârea din 27 iunie 1991, Mecanarte, C-348/89, Rec., p. I-3277, punctul 44, și Hotărârea din 5 octombrie 2010, Elchinov, C-173/09, Rep., p. I-8889, punctul 26).
Articolul 267 TFUE conferă, așadar, instanțelor naționale posibilitatea, iar în anumite circumstanțe le impune obligația de a efectua o trimitere preliminară în cazul în care constată, fie din oficiu, fie la cererea părților, că fondul litigiului privește un aspect vizat la primul paragraf al acestui articol (Hotărârea din 10 iulie 1997, Palmisani, C-261/95, Rec., p. I-4025, punctul 20, și Hotărârea din 21 iulie 2011, Kelly, C-104/10, Rep., p. I-6813, punctul 61). De aceea, faptul că părțile din acțiunea principală nu au invocat în fața instanței de trimitere o problemă de drept al Uniunii nu se opune posibilității sesizării Curții de către această instanță (Hotărârea din 16 iunie 1981, Salonia, 126/80, Rec., p. 1563, punctul 7, și Hotărârea din 8 martie 2012, Huet, C-251/11, punctul 23).
Astfel, trimiterea preliminară se întemeiază pe un dialog între instanțe, a cărui declanșare depinde în întregime de aprecierea pe care o face instanța națională asupra pertinenței și necesității trimiterii menționate (Hotărârea din 16 decembrie 2008, Cartesio, C-210/06, Rep., p. I-9641, punctul 91, și Hotărârea din 9 noiembrie 2010, VB Pénzügyi Lízing, C-137/08, Rep., p. I-10847, punctul 29).
Pe de altă parte, existența unei norme de procedură naționale nu poate să pună în discuție posibilitatea pe care o au instanțele naționale de a sesiza Curtea cu o cerere de decizie preliminară atunci când au nelămuriri, precum în cauza principală, cu privire la interpretarea dreptului Uniunii (Hotărârea Elchinov, citată anterior, punctul 25, și Hotărârea din 20 octombrie 2011, Interedil, C-396/09, Rep., p. I-9915, punctul 35).
O normă de drept național în temeiul căreia aprecierile unei instanțe superioare sunt obligatorii pentru o altă instanță națională nu poate, așadar, retrage acestei din urmă instanțe posibilitatea de a sesiza Curtea cu întrebări privitoare la interpretarea dreptului Uniunii care face obiectul acestor aprecieri juridice. Astfel, această din urmă instanță trebuie să fie liberă, în cazul în care consideră că aprecierea juridică efectuată de instanța superioară ar putea să o determine să pronunțe o hotărâre contrară dreptului Uniunii, să sesizeze Curtea cu întrebările care o preocupă (Hotărârea din 9 martie 2010, ERG și alții, C-378/08, Rep., p. I-1919, punctul 32, și Hotărârea Elchinov, citată anterior, punctul 27).
În această etapă, trebuie subliniat că instanța națională, care a exercitat posibilitatea conferită acesteia de articolul 267 TFUE, este obligată să urmeze, în ceea ce privește soluționarea litigiului principal, interpretarea dispozițiilor în cauză dată de Curte și, dacă este cazul, trebuie să înlăture aprecierile instanței superioare în situația în care, având în vedere interpretarea menționată, consideră că acestea nu sunt conforme cu dreptul Uniunii (Hotărârea Elchinov, citată anterior, punctul 30).
Principiile enunțate la punctele anterioare sunt de asemenea obligatorii pentru instanța de trimitere atunci când este vorba despre poziția juridică exprimată, în prezentul litigiu principal, de instanța constituțională a statului membru în cauză, întrucât rezultă dintr-o jurisprudență constantă că nu se poate admite ca normele de drept național, fie ele chiar de natură constituțională, să aducă atingere unității și eficacității dreptului Uniunii (Hotărârea din 17 decembrie 1970, Internationale Handelsgesellschaft, 11/70, Rec., p. 1125, punctul 3, și Hotărârea din 8 septembrie 2010, Winner Wetten, C-409/06, Rep., p. I-8015, punctul 61). De altfel, Curtea a stabilit deja că principiile menționate se aplică în ceea ce privește raporturile dintre o instanță constituțională și orice altă instanță națională (Hotărârea din 22 iunie 2010, Melki și Abdeli, C-188/10 și C-189/10, Rep., p. I-5667, punctele 41-45).
Norma națională care obligă Najvyšší súd Slovenskej republiky să urmeze poziția juridică a Ústavný súd Slovenskej republiky nu poate, așadar, să împiedice instanța de trimitere să sesizeze Curtea cu o cerere de decizie preliminară în orice moment al procedurii pe care îl consideră adecvat și să se îndepărteze, dacă este cazul, de aprecierile exprimate de Ústavný súd Slovenskej republiky care s-ar dovedi contrare dreptului Uniunii.
În sfârșit, în calitate de curte supremă, Najvyšší súd Slovenskej republiky este chiar obligată să sesizeze Curtea cu o cerere de decizie preliminară atunci când constată că fondul litigiului privește un aspect de soluționat care se încadrează în sfera primului paragraf al articolului 267 TFUE. Astfel, posibilitatea sesizării instanței constituționale a statului membru în cauză cu o cale de atac îndreptată împotriva deciziilor unei instanțe naționale, cale de atac limitată la examinarea unei eventuale încălcări a drepturilor și a libertăților garantate de Constituția națională sau de o convenție internațională, nu poate constitui un temei pentru a se considera că această instanță națională nu poate fi calificată drept instanță ale cărei decizii nu sunt supuse vreunei căi de atac în dreptul intern în sensul articolului 267 al treilea paragraf TFUE.
Având în vedere cele de mai sus, trebuie să se răspundă la prima întrebare că articolul 267 TFUE trebuie interpretat în sensul că o instanță națională, precum instanța de trimitere, are obligația de a sesiza din oficiu Curtea cu o cerere de decizie preliminară chiar dacă se pronunță în urma unei trimiteri spre rejudecare după casarea primei sale decizii de către instanța constituțională a statului membru în cauză și chiar dacă o normă națională o obligă să soluționeze litigiul urmând poziția juridică exprimată de această din urmă instanță.
Cu privire la a doua întrebare
Prin intermediul celei de a doua întrebări, instanța de trimitere solicită, în esență, să se stabilească dacă Directiva 96/61 trebuie interpretată în sensul că impune ca publicul interesat să aibă acces, încă de la începutul procedurii de autorizare a unui depozit de deșeuri, la o decizie de urbanism referitoare la amplasarea acestei instalații. Instanța de trimitere ridică de asemenea problema dacă refuzul de a pune această decizie la dispoziția publicului poate fi justificat prin invocarea unui secret comercial care ar proteja informațiile pe care le cuprinde sau, în cazul în care nu este posibilă o astfel de justificare, dacă poate fi regularizat prin accesul la respectiva decizie oferit publicului interesat în cursul procedurii administrative desfășurate în a doua instanță.
Cu titlu introductiv, trebuie să se constate că din decizia de trimitere reiese că instalația în discuție în litigiul principal constituie un depozit de deșeuri care primește mai mult de 10 tone de deșeuri pe zi sau cu o capacitate totală de peste 25000 de tone de deșeuri. Acesta se încadrează, așadar, în domeniul de aplicare al Directivei 96/61, astfel cum rezultă din articolul 1 din aceasta coroborat cu punctul 5.4 din anexa I la respectiva directivă.
Articolul 15 din această directivă prevede participarea publicului interesat la procesul de eliberare a unei autorizații pentru instalații noi și precizează că această participare se desfășoară în condițiile prevăzute în anexa V la directiva menționată. Această anexă impune comunicarea către public, printre altele, a detaliilor privind autoritățile de la care pot fi obținute informații relevante, precum și precizarea momentului și a locului în care aceste informații vor fi puse la dispoziția publicului.
Aceste norme privind participarea publicului trebuie interpretate în lumina și ținând seama de dispozițiile Convenției de la Aarhus, la care trebuie „aliniată în mod adecvat” legislația Uniunii, după cum reiese din considerentul (5) al Directivei 2003/35, care a modificat în parte Directiva 96/61 (Hotărârea din 12 mai 2011, Bund für Umwelt und Naturschutz Deutschland, Landesverband Nordrhein-Westfalen, C-115/09, Rep., p. I-3673, punctul 41). Or, articolul 6 alineatul (6) din convenția menționată prevede că publicul interesat trebuie să poată avea acces la toate informațiile relevante pentru un proces decizional referitor la autorizarea activităților menționate în anexa I la respectiva convenție, printre care se numără și depozitele de deșeuri care primesc mai mult de 10 tone de deșeuri pe zi sau cu o capacitate totală de peste 25000 de tone de deșeuri.
Prin urmare, publicul interesat de procedura de autorizare prevăzută de Directiva 96/61 trebuie, în principiu, să aibă acces la toate informațiile relevante pentru respectiva procedură.
Reiese din decizia de trimitere și din dosarul prezentat Curții că decizia de urbanism privind amplasarea instalației în discuție în litigiul principal constituie una dintre măsurile pe baza cărora va fi luată decizia finală de a autoriza sau de a nu autoriza această instalație și că aceasta cuprinde informații referitoare la efectele proiectului asupra mediului, la condițiile impuse operatorului pentru a limita aceste efecte, la obiecțiile ridicate de părțile la procedura de urbanism și la motivele care au determinat alegerile făcute de autoritatea competentă pentru a elibera această decizie de urbanism. În plus, normele naționale aplicabile impun ca această decizie să fie anexată la cererea de autorizare adresată autorității competente. Rezultă că decizia de urbanism menționată trebuie să fie considerată un act care cuprinde informații relevante în sensul anexei V la Directiva 96/61 și că, așadar, publicul interesat trebuie, în principiu, să poată avea acces la aceasta în cursul procedurii de autorizare a instalației menționate.
Cu toate acestea, din articolul 15 alineatul (4) din Directiva 96/61 rezultă că participarea publicului interesat poate fi limitată de restricțiile prevăzute la articolul 3 alineatele (2) și (3) din Directiva 90/313. La data faptelor din cauza principală, Directiva 90/313 fusese însă abrogată și înlocuită de Directiva 2003/4. Trebuie să se considere, ținând seama de tabelul de corespondență anexat la această din urmă directivă, de obligația de a alinia legislația Uniunii la Convenția de la Aarhus și de modul de redactare a articolului 15 din Directiva 96/61 reținut cu ocazia codificării sale ulterioare prin Directiva 2008/1/CE a Parlamentului European și a Consiliului din 15 ianuarie 2008 privind prevenirea și controlul integrat al poluării (JO L 24, p. 8), că articolul 15 alineatul (4) din Directiva 96/61 trebuie interpretat ca făcând trimitere la restricțiile prevăzute la articolul 4 alineatele (1), (2) și (4) din Directiva 2003/4.
Potrivit articolului 4 alineatul (2) primul paragraf litera (d) menționat, statele membre pot prevedea respingerea unei cereri de informații atunci când dezvăluirea lor ar afecta în mod negativ confidențialitatea informațiilor comerciale sau industriale, în cazul în care legislația internă sau dreptul Uniunii prevede o astfel de confidențialitate în vederea protejării unui interes economic legitim.
Cu toate acestea, ținând seama în special de importanța locului în care se desfășoară unele sau altele dintre activitățile avute în vedere de Directiva 96/61 și astfel cum rezultă din cuprinsul punctului 79 din prezenta hotărâre, ipoteza de mai sus nu se poate aplica în cazul deciziei prin care o autoritate publică autorizează, prin raportare la normele de urbanism aplicabile, amplasarea unei instalații care se încadrează în domeniul de aplicare al acestei directive.
Chiar presupunând că nu ar fi exclus ca, în mod excepțional, anumite elemente care figurează în motivarea unei decizii de urbanism să poată conține informații comerciale sau industriale confidențiale, este indiscutabil, în speță, că protecția confidențialității unor astfel de informații a fost utilizată, cu încălcarea articolului 4 alineatul (4) din Directiva 2003/4, pentru a refuza publicului interesat orice formă de acces, chiar și parțial, la decizia de urbanism referitoare la amplasarea instalației în discuție în litigiul principal.
Rezultă că refuzul de a pune la dispoziția publicului interesat decizia de urbanism privind amplasarea instalației în discuție în litigiul principal în cursul procedurii administrative desfășurate în primă instanță nu era justificat de excepția prevăzută la articolul 15 alineatul (4) din Directiva 96/61. Prin urmare, este necesar ca instanța de trimitere să știe dacă accesul la această decizie oferit publicului interesat în cursul procedurii administrative desfășurate în a doua instanță este suficient pentru a regulariza viciul de procedură care afectează procedura administrativă desfășurată în primă instanță și, în consecință, pentru a exclude o încălcare a articolului 15 din Directiva 96/61.
În lipsa unor norme stabilite în acest domeniu de dreptul Uniunii, ordinea juridică a fiecărui stat membru este cea care trebuie să definească modalitățile procedurale care urmăresc să asigure garantarea drepturilor conferite justițiabililor de dreptul Uniunii, cu condiția însă ca acestea să nu fie mai puțin favorabile decât cele care se aplică procedurilor similare de natură internă (principiul echivalenței) și să nu facă imposibilă în practică sau excesiv de dificilă exercitarea drepturilor conferite de ordinea juridică a Uniunii (principiul efectivității) (Hotărârea din 14 decembrie 1995, Peterbroeck, C-312/93, Rec., p. I-4599, punctul 12, și Hotărârea din 12 iulie 2012, VALE Építési, C-378/10, punctul 48 și jurisprudența citată).
În ceea ce privește principiul echivalenței, acesta impune ca toate normele aplicabile acțiunilor să se aplice fără distincție atât acțiunilor întemeiate pe încălcarea dreptului Uniunii, cât și celor întemeiate pe nerespectarea dreptului intern (a se vedea în special Hotărârea din 19 iulie 2012, Littlewoods Retail și alții, C-591/10, punctul 31, precum și Hotărârea din 4 octombrie 2012, Byankov, C-249/11, punctul 70). Este, așadar, de competența instanței naționale să verifice dacă dreptul național permite regularizarea viciilor de procedură comparabile de natură internă în cursul procedurii administrative desfășurate în a doua instanță.
În ceea ce privește principiul efectivității, deși dreptul Uniunii nu se poate opune posibilității ca normele naționale aplicabile să permită, în anumite cazuri, regularizarea operațiunilor sau a actelor nelegale în raport cu acesta, o astfel de posibilitate este supusă condiției de a nu oferi persoanelor interesate ocazia să eludeze sau să nu aplice normele de drept al Uniunii și de a rămâne o excepție (Hotărârea din 3 iulie 2008, Comisia/Irlanda, C-215/06, Rep., p. I-4911, punctul 57).
În această privință, este important de subliniat că articolul 15 din Directiva 96/61 impune statelor membre obligația de a oferi publicului interesat șanse efective de a participa încă de la început la procedura de eliberare a unei autorizații. Această dispoziție trebuie să fie interpretată în lumina considerentului (23) al respectivei directive, potrivit căruia publicul trebuie să aibă acces, înainte de luarea oricărei decizii, la informațiile referitoare la cererile de autorizații pentru noile instalații, și a articolului 6 din Convenția de la Aarhus, care prevede, pe de o parte, că participarea publicului începe din etapa incipientă a procesului, în momentul în care toate opțiunile și soluțiile sunt încă posibile, iar publicul poate avea o influență reală, și, pe de altă parte, că publicul trebuie să aibă acces la informațiile relevante de îndată ce sunt disponibile. Rezultă că publicul interesat trebuie să dispună de toate informațiile relevante încă din etapa procedurii administrative desfășurate în primă instanță, înainte de adoptarea unei prime decizii, în măsura în care aceste informații sunt disponibile la data la care se desfășoară această fază a procedurii.
În ceea ce privește aspectul dacă principiul efectivității se opune unei regularizări a procedurii în a doua instanță prin punerea la dispoziția publicului a documentelor relevante care nu au fost accesibile în cursul procedurii administrative desfășurate în primă instanță, reiese din informațiile transmise de instanța de trimitere că, potrivit legislației naționale aplicabile, organul administrativ care se pronunță în a doua instanță are posibilitatea să modifice decizia administrativă adoptată în primă instanță. Trebuie însă ca instanța de trimitere să verifice dacă, pe de o parte, în cadrul procedurii administrative desfășurate în a doua instanță sunt încă posibile toate opțiunile și soluțiile în sensul articolului 15 alineatul (1) din Directiva 96/61, interpretat în lumina articolului 6 alineatul (4) din Convenția de la Aarhus, și dacă, pe de altă parte, regularizarea în această etapă a procedurii prin punerea la dispoziția publicului interesat a documentelor relevante îi mai permite publicului respectiv să aibă o influență reală asupra rezultatului procesului decizional.
În consecință, principiul efectivității nu se opune posibilității ca un refuz nejustificat de punere la dispoziția publicului interesat a deciziei de urbanism în discuție în litigiul principal în cursul procedurii administrative desfășurate în primă instanță să fie regularizat în cursul procedurii administrative desfășurate în a doua instanță, cu condiția ca toate opțiunile și soluțiile să fie încă posibile și ca regularizarea în această etapă a procedurii să îi mai permită publicului interesat să aibă o influență reală asupra rezultatului procesului decizional, aspecte care trebuie verificate de instanța națională.
Prin urmare, urmează să se răspundă la a doua întrebare că Directiva 96/61 trebuie interpretată în sensul că:
impune ca publicul interesat să aibă acces la o decizie de urbanism, precum cea în discuție în litigiul principal, încă de la începutul procedurii de autorizare a instalației în cauză;
nu permite autorităților naționale competente să refuze publicului interesat accesul la o astfel de decizie bazându-se pe protecția confidențialității informațiilor comerciale sau industriale prevăzute de legislația internă sau de dreptul Uniunii în vederea protejării unui interes economic legitim și
nu se opune posibilității ca un refuz nejustificat de punere la dispoziția publicului interesat a unei decizii de urbanism, precum cea în discuție în litigiul principal, în cursul procedurii administrative desfășurate în primă instanță să fie regularizat în cursul procedurii administrative desfășurate în a doua instanță, cu condiția ca toate opțiunile și soluțiile să fie încă posibile și ca regularizarea în această etapă a procedurii să îi mai permită publicului interesat să aibă o influență reală asupra rezultatului procesului decizional, aspecte care trebuie verificate de instanța națională.
Cu privire la a treia întrebare
Prin intermediul celei de a treia întrebări, instanța de trimitere solicită, în esență, să se stabilească dacă Directiva 85/337 trebuie interpretată în sensul că se opune posibilității ca validitatea unui aviz referitor la evaluarea efectelor asupra mediului ale unui proiect să fie prelungită în mod valabil mai mulți ani după adoptarea acestui aviz și dacă impune efectuarea, în acest caz, a unei noi evaluări a efectelor asupra mediului ale respectivului proiect.
În această privință, inšpekcia, precum și guvernele slovac și ceh susțin că Directiva 85/337 nu este aplicabilă, ratione temporis, în ceea ce privește situația avută în vedere de instanța de trimitere.
Rezultă dintr-o jurisprudență constantă că principiul ca proiectele care ar putea avea efecte importante asupra mediului să fie supuse unei evaluări de mediu nu este aplicabil în cazurile în care data introducerii formale a cererii de autorizare a unui proiect este anterioară datei la care expiră termenul de transpunere a Directivei 85/337 (Hotărârea din 11 august 1995, Comisia/Germania, C-431/92, Rec., p. I-2189, punctele 29 și 32, precum și Hotărârea din 18 iunie 1998, Gedeputeerde Staten van Noord-Holland, C-81/96, Rec., p. I-3923, punctul 23).
Astfel, această directivă are în vedere într-o mare măsură proiecte de o anvergură considerabilă, a căror realizare necesită foarte adesea un timp îndelungat. Prin urmare, nu ar fi oportun să fie îngreunate și prelungite, ca urmare a cerințelor specifice impuse de directiva menționată, proceduri care sunt deja complexe la nivel național și să fie afectate situații juridice deja constituite (Hotărârea Gedeputeerde Staten van Noord-Holland, citată anterior, punctul 24).
În speță, reiese din dosarul prezentat Curții că demersurile operatorului instalației în vederea obținerii autorizației de a realiza proiectul de depozit de deșeuri în discuție în litigiul principal au fost inițiate la 16 decembrie 1998, prin depunerea unei cereri de evaluare a efectelor asupra mediului ale respectivului proiect. Or, rezultă din articolul 2 din Actul privind condițiile de aderare a Republicii Cehe, Republicii Estonia, Republicii Cipru, Republicii Letonia, Republicii Lituania, Republicii Ungare, Republicii Malta, Republicii Polone, Republicii Slovenia și Republicii Slovace și adaptările tratatelor care stau la baza Uniunii Europene (JO 2003, L 236, p. 33) că Directiva 85/337 trebuia să fie transpusă de Republica Slovacă începând cu data aderării acestui stat membru la Uniune, și anume de la 1 mai 2004.
Cu toate acestea, este necesar să se arate că acordarea de către administrația slovacă a autorizației de a realiza depozitul de deșeuri în discuție în litigiul principal a necesitat trei proceduri succesive, fiecare dintre acestea având ca rezultat adoptarea unei decizii.
Cererile operatorului instalației referitoare la primele două proceduri au fost introduse la 16 decembrie 1998 și, respectiv, la 7 august 2002, deci înainte de expirarea termenului de transpunere a Directivei 85/337. În schimb, cererea de acordare a unei autorizații integrate a fost prezentată la 25 septembrie 2007, așadar, după expirarea acestui termen. Prin urmare, este necesar să se stabilească dacă depunerea primelor două cereri poate fi considerată ca reprezentând inițierea formală a procedurii de autorizare în sensul jurisprudenței amintite la punctul 94 din prezenta hotărâre.
În această privință, este important mai întâi să se constate că cererile prezentate în cadrul primelor două etape ale procedurii sunt diferite de simplele contacte informale care nu ar fi de natură să indice inițierea formală a procedurii de autorizare (a se vedea în acest sens Hotărârea Comisia/Germania, citată anterior, punctul 32).
Trebuie subliniat apoi că evaluarea efectelor asupra mediului finalizată în 1999 a fost efectuată pentru a permite realizarea proiectului de depozit de deșeuri care a făcut obiectul autorizației integrate. Desfășurarea ulterioară a procedurii și, în special, eliberarea autorizației de construire se bazează pe această evaluare. Astfel cum a arătat avocatul general la punctul 115 din concluzii, faptul că, în dreptul slovac, evaluarea efectelor asupra mediului se realizează separat față de procedura de autorizare propriu-zisă nu poate extinde domeniul de aplicare ratione temporis al Directivei 85/337.
Tot astfel, reiese din considerațiile care figurează la punctul 79 din prezenta hotărâre că decizia de urbanism privind amplasarea depozitului de deșeuri în discuție în litigiul principal constituie o etapă indispensabilă pentru ca operatorul instalației să fie autorizat să realizeze proiectul de depozit de deșeuri în cauză. Această decizie impune de altfel un anumit număr de condiții operatorului instalației în cadrul realizării proiectului său.
Or, cu ocazia examinării unei proceduri comparabile, Curtea a considerat că data care trebuie să fie folosită drept punct de referință pentru a determina aplicarea în timp a unei directive care impune efectuarea unei evaluări de mediu este cea la care proiectul fusese formal prezentat, întrucât diferitele faze ale examinării unui proiect sunt atât de legate între ele încât constituie o operațiune complexă (Hotărârea din 23 martie 2006, Comisia/Austria, C-209/04, Rec., p. I-2755, punctul 58).
În sfârșit, reiese dintr-o jurisprudență constantă că o autorizație în sensul Directivei 85/337 poate fi constituită dintr-o combinație de mai multe decizii distincte atunci când procedura națională care permite inițiatorului proiectului să fie autorizat să înceapă lucrările pentru realizarea acestuia cuprinde mai multe etape succesive (a se vedea în acest sens Hotărârea din 7 ianuarie 2004, Wells, C-201/02, Rec., p. I-723, punctul 52, și Hotărârea din 4 mai 2006, Comisia/Regatul Unit, C-508/03, Rec., p. I-3969, punctul 102). În consecință, în această ipoteză, data introducerii formale a cererii de autorizare a proiectului trebuie să fie stabilită ca fiind ziua în care inițiatorul proiectului a prezentat o cerere prin care se urmărea inițierea primei etape a procedurii.
Din considerațiile de mai sus rezultă că introducerea formală a cererii de autorizare a proiectului de depozit de deșeuri în discuție în litigiul principal este anterioară datei la care a expirat termenul de transpunere a Directivei 85/337. În consecință, obligațiile care decurg din această directivă nu sunt aplicabile în ceea ce privește acest proiect și, prin urmare, nu este necesar să se răspundă la cea de a treia întrebare.
Cu privire la a patra întrebare
Prin intermediul celei de a patra întrebări, instanța de trimitere solicită, în esență, să se stabilească dacă articolele 1 și 15a din Directiva 96/61 coroborate cu articolele 6 și 9 din Convenția de la Aarhus trebuie interpretate în sensul că membrii publicului interesat trebuie să aibă posibilitatea, în cadrul căii de atac prevăzute la articolul 15a din această directivă, să solicite instanței sau organismului competent independent și imparțial instituit în conformitate cu legea să dispună măsuri provizorii de natură să suspende temporar aplicarea unei autorizații în sensul articolului 4 din directiva menționată, în așteptarea deciziei definitive care urmează să fie adoptată.
În temeiul autonomiei procedurale și sub rezerva respectării principiilor echivalenței și efectivității, statele membre dispun de o marjă de apreciere la punerea în aplicare a articolului 9 din Convenția de la Aarhus și a articolului 15a din Directiva 96/61. Acestora le revine în special sarcina de a stabili care jurisdicție sau care organism independent și imparțial instituit prin lege este competent să judece căile de atac vizate de aceste dispoziții și potrivit căror modalități procedurale, cu condiția respectării dispozițiilor sus-menționate (a se vedea prin analogie Hotărârea din 18 octombrie 2011, Boxus și alții, C-128/09-C-131/09, C-134/09 și C-135/09, Rep., p. I-9711, punctul 52).
Pe de altă parte, rezultă dintr-o jurisprudență constantă că instanța națională sesizată cu un litigiu căruia i se aplică dreptul Uniunii trebuie să fie în măsură să încuviințeze măsuri provizorii pentru a garanta deplina eficacitate a hotărârii judecătorești ce se va pronunța cu privire la existența drepturilor invocate în temeiul dreptului Uniunii (Hotărârea din 19 iunie 1990, Factortame și alții, C-213/89, Rec., p. I-2433, punctul 21, și Hotărârea din 13 martie 2007, Unibet, C-432/05, Rep., p. I-2271, punctul 67).
Trebuie adăugat că dreptul de a exercita o cale de atac prevăzut la articolul 15a din Directiva 96/61 trebuie interpretat în lumina obiectivului acestei directive. Curtea a statuat deja că acest obiectiv, astfel cum este definit la articolul 1 din directiva menționată, este prevenirea și controlul integrat al poluării prin punerea în aplicare a unor măsuri destinate prevenirii sau reducerii emisiilor în aer, apă sau sol care provin din activitățile menționate în anexa I, pentru a se atinge un nivel înalt de protecție a mediului (Hotărârea din 22 ianuarie 2009, Association nationale pour la protection des eaux et rivières și OABA, C-473/07, Rep., p. I-319, punctul 25, și Hotărârea din 15 decembrie 2011, Møller, C-585/10, Rep., p. I-13407, punctul 29).
Or, exercitarea căii de atac prevăzute la articolul 15a din Directiva 96/61 nu ar permite să se prevină în mod eficient poluarea menționată dacă nu ar fi posibil să se evite ca o instalație care ar putea să fi beneficiat de o autorizație acordată cu încălcarea acestei directive să continue să funcționeze până la adoptarea unei decizii definitive privind legalitatea respectivei autorizații. Rezultă că necesitatea de a garanta efectivitatea dreptului de a exercita o cale de atac prevăzut la articolul 15a menționat impune ca membrii publicului interesat să aibă dreptul să solicite instanței sau organismului competent independent și imparțial să adopte măsuri provizorii de natură să prevină această poluare, inclusiv, dacă este cazul, prin suspendarea temporară a autorizației contestate.
Având în vedere cele de mai sus, trebuie să se răspundă la cea de a patra întrebare că articolul 15a din Directiva 96/61 trebuie interpretat în sensul că membrii publicului interesat trebuie să aibă posibilitatea, în cadrul căii de atac prevăzute de această dispoziție, să solicite instanței sau organismului competent independent și imparțial instituit în conformitate cu legea să dispună măsuri provizorii de natură să suspende temporar aplicarea unei autorizații în sensul articolului 4 din această directivă, în așteptarea deciziei definitive care urmează să fie adoptată.
Cu privire la a cincea întrebare
Prin intermediul celei de a cincea întrebări, instanța de trimitere solicită, în esență, să se stabilească dacă o decizie a unei instanțe naționale, adoptată în cadrul unei proceduri naționale care pune în aplicare obligațiile ce rezultă din articolul 15a din Directiva 96/61 și din articolul 9 alineatele (2) și (4) din Convenția de la Aarhus, care anulează o autorizație acordată cu încălcarea dispozițiilor directivei menționate poate constitui o atingere nejustificată adusă dreptului de proprietate al operatorului unei instalații, consacrat prin articolul 17 din Carta drepturilor fundamentale a Uniunii Europene.
Cauza C‑80/12
Felixstowe Dock and Railway Company Ltd,
Savers Health and Beauty Ltd,
Walton Container Terminal Ltd,
WPCS (UK) Finance Ltd,
AS Watson Card Services (UK) Ltd,
Hutchison Whampoa (Europe) Ltd,
Kruidvat UK Ltd,
Superdrug Stores plc
împotriva
The Commissioners for Her Majesty’s Revenue and Customs
[cerere de decizie preliminară formulată de First‑Tier Tribunal (Tax Chamber) (Regatul Unit)]
Interpretarea articolelor 43 CE și 48 CE — Libertate de stabilire — Legislație fiscală — Impozit pe profit — Degrevare fiscală — Cerere la nivel de consorțiu privind degrevarea în cadrul grupului (degrevare în cadrul consorțiului) — Reglementare națională care exclude transferul pierderilor pe teritoriul național de o societate din cadrul consorțiului către o altă societate aparținând unui grup de societăți din care face parte o societate de legătură care este de asemenea membră a consorțiului — Condiția rezidenței impusă societății de legătură — Discriminare pe motiv de situare a sediului unei societăți — Societate‑mamă care controlează în ultimă instanță grupul înregistrată într‑o țară terță — Legături comerciale prin intermediul unor țări terțe”
I – Introducere
În Regatul Unit, o societate poate transfera pierderi în scopuri fiscale către o altă societate cu care are anumite legături comerciale. Prezenta cerere de decizie preliminară formulată de First‑Tier Tribunal (Tax Chamber) privește în principal problema dacă, potrivit dreptului Uniunii Europene (UE), există o restricție privind libertatea de stabilire în cazul în care o astfel de cesionare a pierderilor nu este posibilă atunci când societatea, care acționează ca legătură între (i) societatea care cesionează pierderile și (ii) societatea cesionară, este rezidentă în alt stat membru. Instanța națională solicită de asemenea să se stabilească dacă, potrivit dreptului Uniunii, situația este diferită în cazul în care legătura dintre societăți este efectuată prin intermediul unor societăți din țări terțe.
Regimul fiscal privind degrevarea în cadrul grupului aplicabil în Regatul Unit permite cesionarea pierderilor între diferite societăți din cadrul unui grup de societăți ( 2 ) și/sau al unui consorțiu ( 3 ) și, astfel, permite utilizarea optimă a acestor pierderi în scopuri fiscale fără să se ajungă, totuși, la consolidarea în scopuri fiscale a grupului sau a consorțiului într‑o entitate economică unică ( 4 ).
Curtea se confruntă din nou cu problema privind compatibilitatea cu libertatea de stabilire a excluderii anumitor persoane impozabile de la regimul fiscal privind degrevările în cadrul grupului aplicabil în Regatul Unit. În cauza ICI, excluderea de la regimul privind degrevările în cadrul grupului privea o societate holding națională care administra în principal filiale străine, în cauza Marks & Spencer, excluderea privea filiale străine, iar în cauza Philips Electronics UK, aceasta privea sediul permanent din Regatul Unit al unei societăți rezidente în alt stat membru ( 5 ).
La prima vedere, noutatea prezentei cauze pare a consta în faptul că legăturile din cadrul grupului se realizează prin intermediul unor țări terțe și că societatea‑mamă care controlează în ultimă instanță grupul ( 6 ) este rezidentă într‑o țară terță. În cele din urmă, această întrebare poate să nu fie totuși decisivă pentru evaluarea în prezenta cauză a conformității legislației Regatului Unit cu dreptul Uniunii.
În plus, stabilirea existenței unei probleme de drept al Uniunii depinde, în parte, de premisa de fapt privind existența unei practici uzuale în Regatul Unit prin care, în general, se plătește o compensație atunci când se cesionează pierderi între societăți. Acest lucru este consecința faptului că prezenta cauză se întemeiază pe prezumția că o societate cedentă va înregistra un prejudiciu dacă nu va putea transfera pierderile către societățile solicitante în schimbul unei compensații. Un astfel de dezavantaj economic se va produce numai în cazul în care societatea cedentă se confruntă cu o dificultate la nivelul fluxului de numerar din cauza incapacității sale de a capitaliza pierderile imediat, fără a mai fi nevoită să aștepte exercițiile financiare ulterioare. În cazul în care totuși cesiunea pierderilor ar avea loc fără nicio compensație, toate dezavantajele rezultate din legislația Regatului Unit ar fi resimțite numai la nivel de grup, iar nu la nivelul societății cedente.
II – Dreptul național, situația de fapt, procedura și întrebările preliminare
A – Legislația Regatului Unit
Dispozițiile naționale aplicate în procedura principală se regăsesc în Legea privind impozitul pe venit și impozitul pe profit din 1988 [Income and Corporation Taxes Act 1988 (ICTA)].
Grupul de societăți” este definit la articolul 413 alineatul (3) din ICTA în modul următor: două societăți sunt membre ale unui grup de societăți dacă una dintre acestea este filiala deținută 75 % de cealaltă sau dacă ambele sunt filiale deținute 75 % de o a treia societate.
ICTA prevede două tipuri de degrevări în cadrul grupului: cereri la nivel de grup privind degrevarea în cadrul grupului (care au fost în discuție în cauza Marks & Spencer) și cereri la nivel de consorțiu privind degrevarea în cadrul grupului (denumite în continuare „degrevări în cadrul consorțiului”) (care au fost în discuție în cauzele ICI și Philips Electronics UK și sunt în discuție și în prezenta cauză).
Potrivit articolului 402 din ICTA, degrevarea aferentă pierderilor comerciale și alte sume eligibile pentru o degrevare de la plata impozitului pe profit pot fi cesionate de o societate (denumită în continuare „societatea cedentă”) și, la solicitarea unei alte societăți (denumită în continuare „societatea solicitantă”), degrevarea poate fi acordată în favoarea societății solicitante sub forma unei degrevări de la plata impozitului pe profit denumită „degrevare în cadrul grupului”. Alineatul (3) al acestei dispoziții prevede că, la formularea a ceea ce se numește „cerere la nivel de consorțiu”, degrevarea în cadrul grupului poate avea de asemenea loc între o societate cedentă și o societate solicitantă dacă, printre altele, una dintre acestea este membră a unui grup de societăți, iar cealaltă este deținută de un consorțiu și o altă societate este membră atât a grupului, cât și a consorțiului.
Potrivit articolului 402 alineatul (3A) din ICTA, degrevarea în cadrul grupului nu este posibilă decât în cazul în care condiția prevăzută la alineatul (3B), și anume ca societatea să fie rezidentă în Regatul Unit sau să fie societate nerezidentă care desfășoară o activitate comercială în Regatul Unit prin intermediul unui sediu permanent, este îndeplinită atât în ceea ce privește societatea cedentă, cât și societatea solicitantă.
Articolul 406 alineatul (1) din ICTA conține trei definiții. „Societatea de legătură” reprezintă o societate care este membră a unui consorțiu și este de asemenea membră a unui grup de societăți. „Societatea din cadrul consorțiului” reprezintă, raportat la societatea de legătură, o societate deținută de consorțiul din care face parte societatea de legătură. „Membra grupului” reprezintă, raportat la societatea de legătură, o societate care este membră a grupului din care face parte și societatea de legătură, dar nu este ea însăși membră a consorțiului din care face parte societatea de legătură.
Potrivit articolului 406 alineatul (2) din ICTA, „în cazul în care societatea de legătură ar putea formula  o cerere la nivel de consorțiu cu privire la o pierdere sau la o altă sumă eligibilă pentru degrevare aferentă unei perioade contabile relevante a unei societăți din cadrul consorțiului, o membră a grupului are dreptul să formuleze orice cerere la nivel de consorțiu care ar putea fi formulată de societatea de legătură”, corespunzătoare aceluiași procent din pierderile cesionate, ca și cum societatea de legătură ar fi societatea solicitantă.
Interpretarea articolului 402 alineatele (3A) și (3B) coroborată cu articolul 406 alineatul (2) din ICTA are drept rezultat faptul că, în scopul formulării unei cereri de degrevare în cadrul consorțiului, societatea de legătură trebuie să fie o societate rezidentă în Regatul Unit sau o societate nerezidentă care desfășoară o activitate comercială în Regatul Unit prin intermediul unui sediu permanent. În alți termeni, societatea de legătură, precum și societatea cedentă și societatea solicitantă trebuie să fie supuse impozitului pe profit în Regatul Unit.
B – Grupul de societăți și consorțiul
În prezenta cauză, Felixstowe Dock and Railway Company Ltd și alții sunt „societățile solicitante” ( 7 ). Acestea sunt, toate, membre ale Hutchison Whampoa Group, a cărui societate‑mamă care controlează în ultimă instanță grupul este Hutchison Whampoa Ltd, o societate înregistrată și rezidentă în Hong Kong care deține în mod indirect 100 % din acțiunile societăților solicitante ( 8 ).
Hutchison 3G UK Ltd este „societatea cedentă”. Aceasta a fost deținută 100 % de Hutchison 3G UK Holdings Ltd.
Hutchison 3G UK Holdings Ltd era societatea din cadrul consorțiului. În perioada relevantă, Hutchison 3G UK Holdings Ltd era deținută de un consorțiu compus din Hutchison 3G UK Investments Sàrl, o societate din cadrul Hutchison Whampoa Group înregistrată și rezidentă în Luxemburg (50,1 %), din alte trei societăți din cadrul Hutchison Whampoa Group înregistrate și rezidente în Insulele Virgine Britanice (pentru un nivel total de 14,9 %) și din alte două societăți care nu aveau legătură cu Hutchison Whampoa Group (20 % și, respectiv, 15 %).
Hutchison 3G UK Investments Sàrl era „societatea de legătură” care acționa ca element de legătură între grup și consorțiu. Aceasta era deținută integral de Hutchison Europe Telecommunications Sàrl, o societate înregistrată și rezidentă în Luxemburg ( 9 ). Ambele societăți sunt filiale indirecte, deținute 100 %, ale Hutchison Whampoa Ltd. Alte legături între societatea de legătură și Hutchison Whampoa Ltd se realizează prin intermediul unor diferite societăți holding intermediare înregistrate în Luxemburg și în afara Uniunii/a SEE (în Hong Kong, în Insulele Virgine Britanice și în Insulele Cayman).
C – Procedura principală și întrebările preliminare
Societatea cedentă își desfășura activitatea comercială în calitate de operator de telefonie mobilă. Aceasta a efectuat cheltuieli substanțiale pentru introducerea sistemului său și, prin urmare, a înregistrat pierderi semnificative în primii ani de activitate. În perioada relevantă, în sensul articolului 406 alineatul (1) litera (b) din ICTA, societatea cedentă era deținută de societatea din cadrul consorțiului, astfel cum s‑a explicat mai sus.
Societățile solicitante, care au înregistrat profit comercial în aceeași perioadă, au solicitat să utilizeze pierderile societății cedente. Potrivit deciziei de trimitere, societatea cedentă avea dreptul, în temeiul unui acord încheiat în cadrul Hutchison Whampoa Group, să primească 30 de pence pentru fiecare liră sterlină din pierderile cesionate. Societățile solicitante erau „membre ale grupului” în sensul articolului 406 alineatul (1) litera (c) din ICTA întrucât erau filiale indirecte ale Hutchison Whampoa Ltd, în care ultima menționată deținea o cotă de participare de cel puțin 75 % ( 10 ).
Societățile solicitante au formulat cereri de degrevare în cadrul consorțiului potrivit articolului 402 alineatul (3) și articolului 406 din ICTA. Cererile acestora au fost respinse pentru motivul că societatea de legătură (care nu a fost implicată în vreun mod direct în prezenta cauză) nu era rezidentă în Regatul Unit, ci în Luxemburg. Societatea de legătură nu putea transmite dreptul de formulare a unei cereri de degrevare în cadrul consorțiului unei alte membre a grupului potrivit articolului 406 alineatul (1) din ICTA întrucât aceasta nu avea ea însăși dreptul de a formula o astfel de cerere, conform excluderii prevăzute la articolul 402 alineatul (3B).
În urma trimiterii cauzei First‑Tier Tribunal (Tax Chamber), această instanță a hotărât să suspende judecarea cauzei și să adreseze Curții următoarele întrebări preliminare:
În ipoteza în care:
dispozițiile unui stat membru (precum Regatul Unit) permit unei societăți (denumită în continuare societatea solicitantă) să solicite o degrevare în cadrul grupului pentru pierderile înregistrate de o societate care este deținută de un consorțiu (denumită în continuare societatea din cadrul consorțiului) cu condiția ca o societate care este membră a aceluiași grup de societăți ca și societatea solicitantă să fie de asemenea membră a consorțiului (denumită în continuare societatea de legătură), și
societatea‑mamă a grupului de societăți (nefiind aceasta însăși societatea solicitantă, societatea din cadrul consorțiului sau societatea de legătură) nu este resortisant al Regatului Unit sau al oricărui alt stat membru,
articolele 49 TFUE și 54 TFUE [fostele articole 43 CE și, respectiv, 48 CE] se opun condiției ca societatea de legătură fie să aibă statutul de rezident în Regatul Unit, fie să desfășoare o activitate comercială în Regatul Unit prin intermediul unui sediu permanent situat în Regatul Unit?
În cazul unui răspuns afirmativ la prima întrebare, Regatul Unit are obligația de a remedia situația societății solicitante (de exemplu, acordând acestei societăți dreptul de a solicita o degrevare pentru pierderile societății din cadrul consorțiului) în cazul în care:
societatea de legătură și‑a exercitat dreptul la libertatea de stabilire, însă societatea din cadrul consorțiului și societățile solicitante nu și‑au exercitat niciuna dintre libertățile protejate de dreptul european,
legătura (legăturile) dintre societatea cedentă și societatea solicitantă constă (constau) în societăți dintre care nu toate au sediul în Uniune/[Spațiul Economic European (SEE)]?”
Felixstowe Dock and Railway Company și alții, guvernele german, francez, olandez și Guvernul Regatului Unit, precum și Comisia Europeană au prezentat observații scrise. La 3 septembrie 2013, a avut loc o ședință în care toate aceste părți, cu excepția guvernului francez, au prezentat observații orale.
III – Analiză
A – Observații introductive
Cele două întrebări adresate de instanța de trimitere privesc libertatea de stabilire. Ne vom întemeia analiza pe articolele 43 CE și 48 CE întrucât articolele 49 TFUE și 54 TFUE nu sunt aplicabile ratione temporis situației din procedura principală.
În scopul acestei analize, vom discuta cele două întrebări împreună. În esență, instanța de trimitere solicită să se stabilească, în primul rând, dacă, în situația în litigiu în procedura principală, articolele 43 CE și 48 CE se opun condiției care prevede că, pentru aplicarea regimului de degrevare în cadrul consorțiului, societate de legătură trebuie fie să aibă statutul de rezident în Regatul Unit, fie să desfășoare o activitate comercială în Regatul Unit prin intermediul unui sediu permanent. În al doilea rând, instanța de trimitere solicită să se stabilească dacă aceste articole interzic unui stat membru să impună ca societatea‑mamă comună de ultim grad din cadrul unui grup de societăți căruia îi aparțin societatea de legătură și societățile care primesc pierderile în scopuri fiscale să fie rezidentă într‑un stat membru sau într‑un stat din SEE sau ca legăturile dintre societatea de legătură și societățile care primesc pierderile în scopuri fiscale să constea numai în astfel de societăți. În ultimul rând, instanța de trimitere solicită să se stabilească dacă remedierea situației societăților solicitante, precum cea acordată prin intermediul degrevării în cadrul consorțiului, este posibilă în cazul în care norma Regatului Unit încalcă libertatea de stabilire.
Încă de la început, trebuie să se precizeze că prezenta cauză nu privește repartizarea competenței de impozitare între statele membre, deși, astfel cum demonstrează observațiile guvernelor german și francez, există temeri că soluția pronunțată în prezenta cauză ar putea pune în pericol competența statelor membre de a impozita grupurile internaționale de societăți controlate de societăți‑mamă din țări terțe.
Într‑adevăr, prezenta cauză privește transferul pierderilor de la o societate din Regatul Unit supusă impozitului pe profit din Regatul Unit cu scopul de a compensa, în acest stat membru, pierderile respective cu profitul obținut de o altă societate din Regatul Unit supusă de asemenea impozitului pe profit din Regatul Unit. Așadar, nu este vorba despre o cesiune de pierderi transfrontalieră între societăți rezidente în state membre diferite, care ar ridica problema repartizării competențelor de impozitare, astfel cum s‑a întâmplat în cauzele National Grid Indus ( 11 ) și Philips Electronics UK ( 12 ) . Prezenta cauză privește numai aspectul dacă cesiunea pierderilor de la o societate din Regatul Unit către o altă membră a consorțiului poate să fie supusă, în vederea degrevării în cadrul consorțiului, condiției ca societatea de legătură să fie o societate din Regatul Unit sau să aibă un sediu permanent în Regatul Unit.
În acest context, este util să se facă trimitere la cele trei etape de evoluție a legislației Regatului Unit privind degrevarea în cadrul grupului. Până la 1 aprilie 2000 (și anume, anterior perioadei relevante în prezenta cauză), nu era permis să se formuleze cereri de degrevare în cadrul grupului între două societăți‑soră dacă societatea‑mamă a acestora nu era rezidentă în Regatul Unit. Cu toate acestea, începând cu 1 aprilie 2000 (perioada relevantă în prezenta cauză), societățile care aparțin aceluiași grup pot să transfere pierderi între ele, indiferent de rezidența societății lor mamă. Rezultă că, în cazul în care Hutchison Whampoa Group ar fi deținut (în mod indirect) cel puțin 75 % din societatea cedentă în perioada relevantă în loc de 65 % cât a deținut în realitate, nu ar fi existat niciun obstacol în calea utilizării de către societățile solicitante a pierderilor societății cedente întrucât aceasta ar fi fost o membră a grupului în sensul articolului 402 alineatele (1) și (2) din ICTA. În 2010, ulterior perioadei relevante în procedura principală, normele Regatului Unit cu privire la degrevarea în cadrul grupului au fost modificate prin Corporation Tax Act 2010 (Legea privind impozitul pe profit din 2010), care permitea ca o societate cu sediul în Uniune/SEE să servească drept societate de legătură. Cu toate acestea, noile norme impun ca societatea de legătură și societățile solicitante să fie membre ale aceluiași grup, fără implicarea unei societăți cu sediul în afara Uniunii/a SEE.
În consecință, în cazul în care Curtea ar constata că există o restricție interzisă a libertăților fundamentale, legislația în cauză a Regatului Unit nu ar putea fi justificată prin invocarea necesității de a menține repartizarea competențelor de impozitare între statele membre. Nici coeziunea regimului fiscal nu ar putea fi invocată drept justificare pentru etapele de evoluție legislativă descrise mai sus, care au prevăzut posibilitatea efectuării unei degrevări în cadrul grupului indiferent de naționalitatea societăților‑mamă sau a societăților din cadrul grupului, altele decât societatea cedentă și societatea solicitantă. De fapt, Regatul Unit nu prezintă nicio justificare pentru norma națională, astfel cum a fost modificată, întrucât, în opinia sa, situația din procedura principală nu intră în domeniul de aplicare al dreptului Uniunii ( 13 ).
Ar trebui amintit că, potrivit jurisprudenței, deși fiscalitatea directă este de competența statelor membre, această competență nu poate fi exercitată fără respectarea dreptului Uniunii și, în special, a libertăților fundamentale garantate de tratate. Astfel cum a observat avocatul general Kokott, în conformitate cu dreptul Uniunii, statele membre nu sunt obligate, în principiu, să prevadă în cadrul legislației lor referitoare la impozitul pe profit o degrevare în cadrul grupului determinată de pierderi întrucât fiecare stat membru este competent să își stabilească propriul regim fiscal. În măsura în care acest drept este totuși acordat, el trebuie să fie acordat într‑un mod care este în conformitate cu libertățile fundamentale din dreptul Uniunii, în special cu libertatea de stabilire ( 14 ).
B – Funcționarea regimului privind degrevarea în cadrul grupului
În termeni economici, degrevarea în cadrul grupului de tipul celei aplicabile în Regatul Unit permite societății cedente să își transfere pierderile către societatea solicitantă, care poate deduce aceste pierderi din profitul său impozabil. Aceasta presupune că societatea cedentă pierde posibilitatea de a utiliza pierderile respective în scopuri fiscale și mai ales opțiunea de a reporta aceste pierderi în exercițiile financiare ulterioare ( 15 ).
Se pare că practica uzuală în Regatul Unit este ca această cesiune să aibă loc în schimbul unei compensații ( 16 ) care este adesea echivalentă cu valoarea impozitului pe profit economisită datorită pierderilor, deși nu există nicio cerință legală cu privire la o astfel de compensație, cu excepția, probabil, a cazului în care această cerință ia naștere din obligațiile fiduciare ale gestiunii societății cedente potrivit dreptului societăților comerciale. De exemplu, în prezenta cauză, societățile solicitante au convenit să plătească 30 de pence pentru fiecare liră sterlină din pierderile cesionate.
Întrucât regimul privind degrevarea în cadrul grupului aplicabil în Regatul Unit nu se bazează pe consolidarea în scopuri fiscale a profitului și a pierderilor la nivel de grup de societăți, rezultă că o societate cedentă, în calitate de persoană juridică independentă cu scop lucrativ, ar putea, în mod normal, să refuze să cesioneze fără compensație pierderile pe care ar putea să le utilizeze ulterior pentru reducerea propriilor impozite viitoare. Prin cesionarea pierderilor în schimbul unei compensații care reflectă cota impozitului pe profit aplicabilă, societatea cedentă își capitalizează pierderile mai devreme (și în mod mai sigur) și dobândește astfel un avantaj la nivelul fluxului de numerar.
În cazul în care practica existentă în Regatul Unit ar fi diferită de cea descrisă mai sus, ar fi greu de înțeles modul în care societatea cedentă ar putea să înregistreze un prejudiciu real din cauza unei norme juridice care îi interzice să cesioneze pierderi către o altă societate sau, în alți termeni, din cauza unei norme care îi interzice să transfere către o entitate externă, în vederea compensării obligațiilor fiscale viitoare, active cu valoare economică potențială în schimbul unei compensații care nu reflectă valoarea acestora la nivelul societății cedente. La fel de dificil ar fi să se susțină că o normă juridică ce împiedică o societate care urmărește să obțină profit să transfere activele sale fără o compensație justă ar constitui o restricție a libertății de stabilire. Așadar, în lipsa acestui context factual, dezavantajele determinate de reglementarea Regatului Unit nu ar fi resimțite la nivelul societății cedente, ci numai de societățile care ocupă în cadrul grupului sau al consorțiului o poziție superioară față de societatea cedentă și față de societățile solicitante, și anume, la nivelul grupului, ca o sarcină fiscală mai mare a grupului în ansamblul său.
Acest avantaj la nivelul fluxului de numerar sau posibilitatea de a beneficia de un astfel de avantaj poate crește valoarea societății cedente și, în mod corespunzător, a oricărei participații în aceasta. Prin urmare, înseamnă că posibilitatea de degrevare în cadrul grupului este avantajoasă pentru proprietarii societății cedente, indiferent dacă este vorba despre societăți‑mamă directe sau indirecte, ori pentru membrele consorțiului cu participații minoritare ( 17 ).
Pentru societatea solicitantă, o astfel de soluție este neutră din punct de vedere financiar: aceasta plătește societății cedente, în baza cesiunii, o sumă corespunzătoare impozitului pe care dorește să îl evite în loc să plătească aceeași sumă trezoreriei de stat. Cu toate acestea, dat fiind că legislația Regatului Unit impune și în contextul degrevării în cadrul consorțiului ca societatea solicitantă și societatea de legătură să aparțină aceluiași grup, avantajul pe care îl obține grupul din degrevarea în cadrul grupului justifică aranjamentele dintre societățile solicitante și societățile cedente întrucât, la nivel de grup, conduce la o sarcină fiscală redusă ( 18 ).
C – Ce libertate fundamentală este relevantă ratione materiae?
Având în vedere criteriile stabilite în jurisprudența Curții, ar putea să existe îndoieli cu privire la faptul dacă legislația Regatului Unit are legătură cu libertatea de stabilire. Pentru ca libertatea de stabilire să fie aplicabilă, Curtea a considerat că este relevant gradul de control exercitat asupra unei anumite societăți. În prezenta cauză, gradul de control impus prin legislația națională se poate încadra oriunde între pragul de 5 %, ceea ce cu greu s‑ar putea considera că reprezintă „control”, și pragul de 74,99 %. Totuși, această problemă pare a fi rezolvată de situația de fapt din speță, astfel cum vom explica în continuare, iar instanța de trimitere a adresat întrebările preliminare tot în contextul libertății de stabilire.
Problematica țărilor terțe legată de structura comercială complicată a Hutchison Whampoa Group ridică întrebarea dacă legislația relevantă a Regatului Unit ar trebui analizată în lumina libertății de stabilire, care nu este aplicabilă în raport cu țările terțe, și/sau în lumina liberei circulații a capitalurilor, care este aplicabilă și în raport cu aceste țări.
Curtea a statuat în Hotărârea Test Claimants in the FII Group Litigation (C‑35/11) că, în ceea ce privește întrebarea dacă o reglementare națională ține de una dintre libertățile de circulație, dintr‑o jurisprudență consacrată rezultă că trebuie luat în considerare obiectul reglementării în cauză. O reglementare națională care este aplicabilă numai participațiilor care permit exercitarea unei influențe certe asupra deciziilor unei societăți și stabilirea activităților acesteia face parte din domeniul de aplicare al libertății de stabilire. În schimb, dispozițiile naționale care își găsesc aplicarea în cazul participațiilor efectuate numai cu intenția de a realiza un plasament financiar, fără a exista intenția de a influența administrarea și controlul întreprinderii, trebuie examinate exclusiv din perspectiva liberei circulații a capitalurilor ( 19 ).
În cazurile în care obiectul legislației naționale nu permite să se stabilească dacă aceasta face parte în mod preponderent din domeniul de aplicare al articolului 49 TFUE sau al articolului 63 TFUE, Curtea ia în considerare elementele de fapt ale speței pentru a stabili dacă situația avută în vedere în litigiul principal face parte din domeniul de aplicare al uneia sau al alteia dintre dispozițiile menționate (sublinierea noastră) ( 20 ).
Aici trebuie să se facă deosebire între cele două tipuri de degrevări în cadrul grupului disponibile în temeiul legislației Regatului Unit. Din punctul de vedere al obiectului lor, normele Regatului Unit cu privire la cererile la nivel de grup privind degrevarea în cadrul grupului privesc în mod clar participațiile care permit exercitarea unei influențe certe asupra deciziilor unei societăți și stabilirea activităților acesteia. Ele se aplică societăților care sunt filiale deținute la nivel de cel puțin 75 %. Normele menționate intră, așadar, în domeniul de aplicare al libertății de stabilire.
În ceea ce privește cererile la nivel de consorțiu privind degrevarea în cadrul grupului, situația este mai puțin clară. Dispozițiile privind degrevarea în cadrul consorțiului se aplică în situațiile în care cel puțin 75 % din capitalul societății din cadrul consorțiului este deținut de membrele consorțiului, fiecare dintre acestea deținând minimum 5 %, iar nu 75 % sau mai mult ( 21 ). Aceasta se referă la situații în care există un proprietar dominant, dar și la situații în care există mulți acționari independenți egali. Teoretic, poate exista o societate în cadrul consorțiului cu 20 de acționari, fiecare dintre aceștia deținând o cotă de participare de 5 %. Din aceasta ar putea rezulta o situație în care să existe 20 de societăți de legătură, iar societatea din cadrul consorțiului să poată să cesioneze pierderi în cote de 5 % către 20 de grupuri de societăți diferite.
În opinia noastră, dispozițiile Regatului Unit privind degrevarea în cadrul consorțiului nu sunt destinate să fie aplicate numai participațiilor care permit să se exercite o influență certă asupra deciziilor unei societăți. Astfel cum a susținut în ședință reprezentantul societăților solicitante, legislația fiscală a Regatului Unit nu impune ca membrele consorțiului să exercite vreun tip de control colectiv definit în mod legal asupra societății din cadrul consorțiului ( 22 ). În consecință, în opinia noastră, societățile holding care îndeplinesc condițiile pentru aplicarea unei degrevări în cadrul consorțiului pot fi considerate investiții directe, iar eventualele restricții impuse acestora pot fi considerate restricții privind libera circulație a capitalurilor ( 23 ).
Cu toate acestea, dispozițiile Regatului Unit permit de asemenea situații în care societatea din cadrul consorțiului se află sub controlul unei singure societăți din cadrul grupului. Aceasta este situația societății cedente din prezenta cauză: un nivel de 65 % din această societate este deținut în mod indirect de Hutchison Whampoa Group (50,1 % prin intermediul societății de legătură și 14,9 % prin intermediul celor trei societăți din cadrul grupului din Insulele Virgine Britanice). În consecință, dispozițiile în cauză pot, în principiu, să restricționeze libertatea de stabilire, iar situația în litigiu în procedura principală ar trebui să fie considerată ca intrând în domeniul de aplicare al acestei libertăți fundamentale.
Având în vedere aceste considerații, apreciem că elementele de fapt din prezenta cauză intră în domeniul de aplicare al articolului 43 CE, ceea ce justifică o analiză a regimului privind degrevarea în cadrul grupului aplicabil în Regatul Unit în lumina libertății de stabilire.
D – Existența unei restricții privind libertatea de stabilire
Libertatea de stabilire, pe care articolul 43 CE o recunoaște resortisanților Uniunii și care presupune accesul acestora la activitățile independente și exercitarea lor, precum și constituirea și administrarea întreprinderilor în aceleași condiții cu cele definite pentru resortisanții proprii de legislația statului membru de stabilire, cuprinde, potrivit articolului 48 CE, în ceea ce privește societățile constituite în conformitate cu legislația unui stat membru și având sediul social, administrația centrală sau locul principal de desfășurare a activității în interiorul Uniunii Europene, dreptul de a‑și desfășura activitatea prin intermediul unei filiale, al unei sucursale sau al unei agenții. Întrucât articolul 43 primul paragraf a doua teză CE lasă în mod expres posibilitatea operatorilor economici de a alege liber forma juridică adecvată pentru desfășurarea activităților lor în alt stat membru, această alegere liberă nu trebuie să fie limitată prin dispoziții fiscale discriminatorii ( 24 ).
Legislația Regatului Unit impune ca societatea de legătură să fie rezidentă în Regatul Unit sau să fie o societate nerezidentă care desfășoară o activitate comercială în Regatul Unit prin intermediul unui sediu permanent. Această dispoziție reprezintă în mod clar o restricție a libertății de stabilire a societății de legătură, care are sediul în Luxemburg, și a societății-mamă imediate a acesteia, care are de asemenea sediul în Luxemburg.
Curtea a constatat în Hotărârea Marks & Spencer că „[d]egrevarea în cadrul grupului precum cea în discuție în procedura principală reprezintă un avantaj fiscal pentru societățile implicate. Prin accelerarea lichidării pierderilor societăților deficitare, prin intermediul imputării lor imediate asupra profiturilor altor societăți din cadrul grupului, aceasta acordă un avantaj la nivelul fluxului de numerar” ( 25 ). Aceasta înseamnă că dezavantajul este resimțit numai la nivel de grup sau numai de societatea‑mamă care controlează în ultimă instanță grupul, care în prezenta cauză este o întreprindere cu sediul într‑o țară terță? În opinia noastră, considerăm că răspunsul este negativ.
Astfel cum am explicat mai sus, la nivel factual, regimul privind degrevarea în cadrul grupului aplicabil în Regatul Unit nu compensează profitul și pierderile din cadrul unui grup și/sau al unui consorțiu prin intermediul metodei contabile de consolidare fiscală sau printr‑un transfer al profitului impozabil ca o contribuție la nivel de grup, ci prin intermediul unor metode conform cărora se cesionează pierderi în schimbul unei compensații, creându‑se astfel pentru societatea cedentă un avantaj la nivelul fluxului de numerar. În cazul în care cesiunea pierderilor și, în consecință, degrevarea în cadrul consorțiului nu sunt permise pe motiv de naționalitate a societății de legătură, societatea cedentă este cea care suferă, în primul rând, un dezavantaj financiar sub forma pierderii avantajului la nivelul fluxului de numerar. În jurisprudența Curții, un astfel de dezavantaj la nivelul fluxului de numerar a fost considerat tratament nefavorabil care este echivalent unei restricții ( 26 ). Dezavantajul pe care îl suferă o societate pe motiv de rezidență a societății‑mamă a fost considerat în Hotărârea Metallgesellschaft și alții suficient pentru a încălca libertatea de stabilire ( 27 ).
Acest dezavantaj este de asemenea resimțit de proprietarii societății cedente ca o diminuare a valorii participațiilor lor, indiferent dacă acestea reprezintă participații de control, investiții minoritare stabile sau investiții de portofoliu. Desigur, numai prima categorie menționată este relevantă din punctul de vedere al libertății de stabilire.
Așadar, în prezenta cauză, societatea de legătură din Luxemburg care deține în mod indirect 50,1 % din societatea cedentă din Regatul Unit se află, din punctul de vedere al capacității sale de a acționa ca legătură între două societăți din Regatul Unit supuse impozitului pe profit în Regatul Unit, într‑o poziție mai puțin favorabilă decât s‑ar afla o societate rezidentă în Regatul Unit într‑o situație similară. Faptul că dezavantajul se reflectă de asemenea în valoarea societății de legătură din Luxemburg și este, așadar, resimțit de proprietarii acesteia, care sunt în parte societăți din țări terțe, și, în cele din urmă, de societatea‑mamă de cel mai înalt grad cu sediul într‑o țară terță care controlează structura comercială complexă, nu schimbă cu nimic situația.
În consecință, există o discriminare directă pe motiv de naționalitate a societății de legătură. Dispozițiile Regatului Unit fac să fie mai avantajos pentru societatea‑mamă a societății de legătură să își înființeze filiala în Regatul Unit decât în oricare altă parte.
Astfel cum am explicat mai sus, guvernul Regatului Unit nu a invocat niciun motiv care ar putea să justifice restricția impusă de legislația națională. În consecință, nu putem analiza acest aspect în prezentele concluzii.
În acest moment, ar trebui de asemenea să se analizeze dacă societățile solicitante sunt îndreptățite de fapt să invoce libertatea de stabilire. Din Hotărârea Philips Electronics UK ( 28 ) rezultă că societățile pot să invoce, în scopuri fiscale, restricții ale libertății de stabilire a altei societăți care este legată de acestea, în măsura în care aceste restricții influențează chiar impozitarea lor. În consecință, faptul că nici societatea cedentă, nici societățile solicitante nu au exercitat ele însele libertatea de stabilire este lipsit de relevanță în această privință.
Prin urmare, societățile solicitante pot să invoce, în scopul propriei impozitări, limitarea privind libertatea de stabilire care este impusă societății de legătură în măsura în care normele Regatului Unit, astfel cum sunt interpretate de instanța națională, sunt incompatibile cu articolele 43 CE și 48 CE.
Ca o concluzie intermediară, susținem că cerința privind rezidența sau sediul permanent în Regatul Unit aplicabilă societății de legătură în raport cu o cerere la nivel de consorțiu privind degrevarea în cadrul grupului constituie o restricție nejustificată a libertății de stabilire și este, așadar, interzisă de articolele 43 CE și 48 CE.
E – Țările terțe și libertatea de stabilire
Raportul dintre libertatea de stabilire și țările terțe este important în prezenta cauză întrucât instanța de trimitere solicită să se stabilească, prin intermediul celei de a doua întrebări preliminare, dacă Regatul Unit are obligația de a remedia situația societății solicitante (de exemplu, acordând acestei societăți dreptul de a solicita o degrevare pentru pierderile societății din cadrul consorțiului) în cazul în care societatea de legătură și‑a exercitat libertatea de stabilire, însă societatea din cadrul consorțiului și societățile solicitante nu și‑au exercitat niciuna dintre libertățile protejate de dreptul Uniunii și legătura (legăturile) dintre societatea cedentă și societatea solicitantă constă (constau) în societăți dintre care nu toate au sediul în Uniune/SEE.
În opinia noastră, acest aspect trebuie analizat în contextul primei întrebări întrucât privește, în esență, domeniul de aplicare material al libertății de stabilire, iar nu remediile disponibile în orice sens procedural al noțiunii ( 29 ). Altfel spus, chiar dacă tratatul s‑ar opune condiției ca societatea de legătură să fie o societate înregistrată în Regatul Unit sau să aibă un sediu permanent în acest stat, totuși ar putea să existe obligația ca societatea de legătură să fie o societate din Uniune/SEE sau ca lanțul dintre societatea cedentă și societățile solicitante să nu implice societăți din țări terțe?
Spre deosebire de libera circulație a capitalurilor, libertatea de stabilire nu se aplică în raport cu țările terțe. Acest lucru înseamnă că societățile din Uniunea Europeană care sunt în fapt controlate de societăți sau de persoane fizice din țări terțe nu intră sub incidența libertății de stabilire? Altfel spus, libertatea de stabilire a societății de legătură din Luxemburg este influențată de faptul că aceasta este controlată de o societate‑mamă dintr‑o țară terță?
Aici trebuie amintit că, în ceea ce privește libertatea de stabilire, articolul 48 CE plasează societățile constituite în conformitate cu legislația unui stat membru și având sediul social, administrația centrală sau locul principal de desfășurare a activității în cadrul Uniunii pe aceeași poziție cu resortisanții statelor membre. Astfel cum Curtea a statuat în Hotărârea ICI ( 30 ), sediul social în sensul articolului 48 CE este cel care servește ca element de legătură cu sistemul juridic al unui anumit stat, astfel cum este cetățenia în cazul persoanelor fizice.
În tratate sau în jurisprudența Curții nu există niciun element care să susțină opinia conform căreia libertatea de stabilire acordată de dreptul Uniunii societăților menționate la articolul 48 CE ar fi limitată sau influențată de faptul că acestea se află sub controlul unor persoane fizice sau juridice din țări terțe. Statutul de societate a Uniunii se bazează pe locul în care se află sediul social și pe ordinea juridică în temeiul căreia este înregistrată societatea, iar nu pe naționalitatea sau pe cetățenia acționarilor săi. În cazul în care aceste societăți ale Uniunii nu ar fi protejate de această libertate, multe dintre persoanele juridice al căror sediu este în Uniunea Europeană ar fi excluse din domeniul de aplicare al libertății de stabilire, iar statele membre ar putea să discrimineze aceste societăți nu numai prin regimul fiscal aplicat, ci și în alte moduri.
Hotărârea Halliburton Services ( 31 ) a demonstrat că drepturile acordate de legislația Uniunii societăților din statele membre nu erau influențate de faptul că societatea lor mamă, Halliburton Inc., era înregistrată în Statele Unite ale Americii. Cu toate acestea, din hotărârea menționată nu pot fi trase concluzii mai generale care să fie aplicabile și unor situații în care societățile din cadrul Uniunii fără o societate‑mamă comună înregistrată în Uniune aparțin unui grup de societăți care nu este înregistrat în Uniune. În cauza Halliburton Services, instanța națională confirmase deja că, în temeiul tratatului bilateral privind impozitarea încheiat între Țările de Jos și Statele Unite ale Americii, filiala din Țările de Jos care cumpărase sediul permanent din Țările de Jos al filialei germane nu putea fi discriminată pe motiv că societatea‑mamă a grupului era constituită în Statele Unite ( 32 ).
În consecință, în prezenta cauză, societatea de legătură, care este înregistrată în Luxemburg, și societatea-mamă imediată a sa, care este de asemenea înregistrată în Luxemburg, beneficiază de libertatea de stabilire, indiferent dacă acestea sunt controlate în ultimă instanță de societatea‑mamă cu sediul în Hong Kong.
F – Restricții permise
Acest lucru înseamnă că Regatul Unit nu poate să impună existența unui lanț neîntrerupt în cadrul Uniunii/SEE între societatea cedentă și societățile solicitante? Comisia susține în observațiile sale că Regatul Unit poate să impună o astfel de condiție, însă nu a procedat astfel în perioada în discuție în procedura principală.
În opinia noastră, situația menționată nu face ca acest aspect al întrebărilor instanței de trimitere să fie ipotetic sau ca problematica țărilor terțe să fie lipsită de relevanță în sensul că aceasta nu ar trebui să fie analizată de Curte. De fapt, în situația în care o dispoziție națională discriminează persoanele juridice sau persoanele fizice „străine” și este astfel incompatibilă cu dreptul Uniunii, nu este exclus ca o instanță națională să poată remedia această situație printr‑o interpretare conform căreia această discriminare a resortisanților sau a societăților din [afara] Uniunii/a SEE este eliminată fără extinderea beneficiilor integrării la persoanele juridice sau fizice din țări terțe. Aspectul dacă acest lucru este posibil din punct de vedere juridic trebuie stabilit de legislația națională întrucât dreptul Uniunii nu impune ca libertățile fundamentale, altele decât libera circulație a capitalurilor, să fie extinse la persoane din țări terțe ( 33 ).
În Hotărârea Test Claimants in the Thin Cap Group Litigation ( 34 ), Curtea a exclus din domeniul de aplicare al libertății de stabilire situațiile în care societatea‑mamă care controla societatea împrumutătoare și societatea împrumutată din Uniune era rezidentă într‑o țară terță. Curtea a statuat că faptul că dobânzile plătite de societatea împrumutată erau considerate profituri distribuite afecta libertatea de stabilire, însă numai în ceea ce privește societatea‑mamă din țara terță care se bucura de un nivel al controlului asupra celorlalte două societăți ce îi permitea să influențeze alegerea finanțării respectivelor societăți. În această situație, articolele 43 CE și 48 CE nu erau aplicabile.
Întrucât libertatea de stabilire nu se extinde la țările terțe, legislația Uniunii nu s‑ar opune ca legislația Regatului Unit să impună ca societatea de legătură să aibă sediul în Uniune/SEE. Altfel spus, în cazul în care, în contextul degrevării în cadrul consorțiului, o societate cedentă nu poate cesiona pierderi dacă societatea de legătură relevantă este o societatea dintr‑o țară terță, această situație nu ar intra în domeniul de aplicare al articolului 43 CE. De exemplu, în cazul în care, în procedura principală, societatea de legătură, care este membră atât a grupului, cât și a consorțiului, ar fi înregistrată în Insulele Virgine Britanice în loc de Luxemburg, libertatea sa de stabilire nu ar putea să fie invocată în susținerea unei cereri privind degrevarea în cadrul consorțiului. Situația ar fi aceeași chiar și în cazul în care societatea‑mamă a societății din Insulele Virgine Britanice ar fi o societate din cadrul Uniunii/al SEE.
Mai sus am propus o interpretare conform căreia, pe de o parte, libertatea de stabilire este încălcată atunci când cesionarea pierderilor nu este permisă în cazul în care societatea de legătură este o societate din cadrul Uniunii/al SEE, însă, pe de altă parte, nu există o încălcare atunci când societatea de legătură este o societate dintr‑o țară terță. Atunci am abordat regimul degrevării în cadrul consorțiului din perspectiva societății cedente și al dezavantajului pe care aceasta poate să îl sufere, care, în termeni de libertate de stabilire, îi poate afecta proprietarii. Este necesar ca problema să fie analizată și din perspectiva societăților solicitante.
Legislația Regatului Unit impune ca societățile solicitante să aparțină aceluiași grup ca și societatea de legătură, în alți termeni, societatea solicitantă trebuie să fie o filială deținută 75 % a societății de legătură sau viceversa ori ambele trebuie să fie filiale deținute 75 % ale unei a treia societăți. În prezenta cauză, societatea de legătură și societățile solicitante sunt filiale deținute 100 % ale Hutchison International Limited, o societate din Hong Kong, care este ea însăși o filială deținută 100 % a societății‑mamă care controlează în ultimă instanță grupul, Hutchison Whampoa Ltd. Legăturile dintre societatea de legătură și societățile solicitante și societatea-mamă comună a acestora se realizează atât prin intermediul unor societăți din cadrul Uniunii/al SEE, cât și prin intermediul unor societăți din țări terțe; acestea nu au o societate‑mamă comună în Uniune/SEE.
Într‑un sistem precum regimul privind degrevarea în cadrul grupului aplicat în Regatul Unit, normele naționale care reglementează legătura care trebuie să existe între societatea de legătură și societatea solicitantă pot influența libertatea de stabilire a societății-mamă comune de ultim grad a acestora, care beneficiază de avantajul financiar conferit de posibilitatea de compensare a pierderilor unei societăți cu profitul impozabil al unei alte societăți, prin care se reduce obligația fiscală comună a (sub)grupului aflat sub controlul său. În cazul în care această societatea‑mamă comună de ultim grad este o societate din cadrul Uniunii/al SEE, normele naționale care reglementează legătura pot da naștere unor restricții interzise ale libertății de stabilire. În cazul în care această societate‑mamă comună de ultim grad este o întreprindere dintr‑o țară terță, atunci, dacă se urmează logica din Hotărârea Test Claimants in the Thin Cap Group Litigation, situația nu intră în domeniul de aplicare al libertății de stabilire.
În plus, dacă lanțul dintre societatea‑mamă comună de ultim grad din cadrul Uniunii/al SEE și societatea de legătură și/sau societățile solicitante trece prin țări terțe, situația nu va intra în domeniul de aplicare al articolelor 43 CE și 48 CE. Libertatea de stabilire nu extinde dreptul de a crea filiale sau sucursale în statele membre la persoanele juridice din țări terțe. Exact cum naționalitatea acționarilor cu putere de control nu prezintă relevanță pentru existența libertății de stabilire în cazul societăților din cadrul Uniunii/al SEE, tot astfel aceasta nu prezintă relevanță nici pentru inexistența sa în cazul societăților din țări terțe.
G – Libera circulație a capitalurilor
Astfel cum am explicat mai sus, normele relevante ale Regatului Unit privind degrevarea în cadrul consorțiului ar putea să fie sau ar trebui să fie interpretate în sensul că aduc atingere liberei circulații a capitalurilor, mai exact, investițiilor directe în capitalul societății de legătură. În opinia noastră, acest aspect nu modifică rezultatul analizei efectuate mai sus în ceea ce privește raporturile în interiorul Uniunii/al SEE întrucât incapacitatea de a cesiona pierderi creează de asemenea un dezavantaj pentru acționarii societății de legătură, indiferent dacă aceștia dețin o participație de control sau o participație minoră.
În cazul în care se aduce atingere liberei circulații a capitalurilor, aceasta va impune extinderea domeniului de aplicare al degrevării în cadrul consorțiului aplicabile în Regatul Unit la societăți din țări terțe. Cu toate acestea, întrucât anterior datei de 31 decembrie 1993 legislația Regatului Unit a exclus și societățile de legătură din țări terțe din domeniul de aplicare al degrevării în cadrul consorțiului, dispozițiile relevante nu intră sub incidența interdicției privind restricțiile liberei circulații a capitalurilor datorită clauzei de stand‑still de la articolul 57 alineatul (1) CE [în prezent articolul 64 alineatul (1) TFUE] ( 35 ).
H – Răspunsuri propuse
În consecință, propunem să se răspundă la prima întrebare că, în împrejurări precum cele din cauza aflată pe rolul instanței de trimitere, articolele 43 CE și 48 CE se opun condiției care prevede că, pentru aplicarea regimului de degrevare în cadrul consorțiului, societatea de legătură trebuie fie să aibă statut de rezident în statul membru în cauză, fie să desfășoare o activitate comercială în acest stat membru prin intermediul unui sediu permanent situat în acest stat. Cu toate acestea, articolele menționate nu interzic unui stat membru să impună ca societatea‑mamă comună de ultim grad din cadrul unui grup de societăți căruia îi aparțin societatea de legătură și societățile care primesc pierderile în scopuri fiscale să fie o societate din cadrul Uniunii/al SEE și ca legăturile dintre societatea de legătură și societățile care primesc pierderile în scopuri fiscale să constea numai în societăți din cadrul Uniunii/al SEE. În ceea ce privește cea de a doua întrebare, este suficient ca răspunsul său să fie formulat în mod similar cu răspunsul la a patra întrebare din Hotărârea Philips Electronics UK.
IV – Concluzie
Având în vedere considerațiile anterioare, propunem Curții să răspundă la întrebările formulate de First‑Tier Tribunal (Tax Chamber) după cum urmează:
În împrejurări precum cele din cauza aflată pe rolul instanței de trimitere, articolele 43 CE și 48 CE (în prezent articolele 49 TFUE și 54 TFUE) se opun condiției care prevede că, pentru aplicarea regimului de degrevare în cadrul consorțiului, societatea de legătură trebuie fie să aibă statut de rezident în statul membru în cauză, fie să desfășoare o activitate comercială în acest stat membru prin intermediul unui sediu permanent situat în acest stat. Cu toate acestea, articolele menționate nu interzic unei reglementări naționale să impună ca societatea‑mamă comună de ultim grad din cadrul unui grup de societăți căruia îi aparțin societatea de legătură și societățile care primesc pierderile în scopuri fiscale să fie o societate dintr‑un stat membru sau dintr‑o țară din Spațiul Economic European și ca legăturile dintre societatea de legătură și societățile care primesc pierderile în scopuri fiscale să constea numai în astfel de societăți.
Instanța națională trebuie să înlăture aplicarea oricărei dispoziții a legislației naționale, în măsura în care aceasta este contrară articolelor 43 CE și 48 CE.”
Limba originală: engleza.
În contextul din prezenta cauză, grupul de societăți reprezintă un ansamblu de societăți‑mamă și de filiale care își desfășoară activitatea ca o entitate economică cu o sursă comună de control.
În general, consorțiul poate fi caracterizat ca fiind o asociere de două sau mai multe societăți care au drept scop să participe la o activitate comună sau să pună în comun resursele lor pentru îndeplinirea unui obiectiv comun. Cu toate acestea, potrivit legislației fiscale a Regatului Unit, existența consorțiului depinde de atingerea unui anumit prag de participare definit, fără a exista vreo condiție cu privire la obiectivul comun.
A se vedea Concluziile avocatului general Poiares Maduro prezentate în cauza în care s‑a pronunțat Hotărârea din 13 decembrie 2005, Marks & Spencer (C-446/03, Rec., p. I-10837, punctul 17).
A se vedea Hotărârea din16 iulie 1998, ICI (C-264/96, Rec., p. I-4695), Hotărârea Marks & Spencer și Hotărârea din 6 septembrie 2012, Philips Electronics UK (C‑18/11).
În prezenta cauză, este necesar să se facă deosebire între noțiunile „societate‑mamă comună de ultim grad” și „societate‑mamă care controlează în ultimă instanță grupul”. Prima menționată poate fi caracterizată astfel: societatea C este societatea‑mamă comună de ultim grad în raport cu societățile A și B dacă A și B sunt filialele sale directe sau indirecte și societatea C nu are o filială D care să fie societatea‑mamă a societăților A și B. Societatea‑mamă care controlează în ultimă instanță grupul este o societate care este societatea‑mamă directă sau indirectă a tuturor societăților din cadrul grupului, dar nu este, la rândul ei, filiala niciunei alte societăți.
Societățile solicitante sunt: Felixstowe Dock and Railway Company Ltd, Savers Health and Beauty Ltd, Walton Container Terminal Ltd, WPCS (UK) Finance Ltd, AS Watson Card Services (UK) Ltd, Hutchison Whampoa (Europe) Ltd, Kruidvat UK Ltd și Superdrug Stores plc.
Entitățile relevante dintre Hutchison Whampoa Ltd și societățile solicitante erau diverse societăți holding intermediare înregistrate în afara Uniunii/a SEE (în Hong Kong sau în Insulele Virgine Britanice) și în UE (în Regatul Unit și în Țările de Jos).
O membră a Hutchison Whampoa Group a achiziționat ulterior (23 iunie 2005) ultimele două societăți menționate, astfel încât Hutchison 3G UK Holdings Ltd însăși a devenit membră a grupului în sensul definiției de la articolul 413 alineatul (3) litera (a) din ICTA.
Potrivit articolului 413 alineatul (3) din ICTA.
Hotărârea din 29 noiembrie 2011 (C-371/10, Rep., p. I-12273, punctul 45).
Punctul 23. Alte hotărâri în care s‑a ridicat problema repartizării competențelor de impozitare sunt, de exemplu, Hotărârea Marks & Spencer, punctul 45, Hotărârea din 15 mai 2008, Lidl Belgium (C-414/06, Rep., p. I-3601, punctul 31), Hotărârea din 25 februarie 2010, X Holding (C-337/08, Rep., p. I-1215, punctul 28), și Hotărârea din 21 februarie 2013, A Oy (C‑123/11, punctul 23).
În schimb, guvernul olandez apreciază că există o restricție privind libertatea de stabilire care este justificată.
A se vedea Concluziile avocatului general Kokott prezentate în cauza în care s‑a pronunțat Hotărârea Philips Electronics UK, punctul 22 și jurisprudența citată.
A se vedea Concluziile avocatului general Poiares Maduro prezentate în cauza în care s‑a pronunțat Hotărârea Marks & Spencer, punctul 15.
A se vedea Concluziile avocatului general Kokott prezentate în cauza în care s‑a pronunțat Hotărârea Philips Electronics UK, punctele 14 și 29.
Natura dezavantajului la nivelul fluxului de numerar resimțit în cadrul grupului ca o restricție a libertății de stabilire a fost subliniată de avocatul general Sharpston în Concluziile sale prezentate în cauza în care s‑a pronunțat Hotărârea Lidl Belgium, punctele 29 și 30.
Acest avantaj la nivelul grupului a fost recunoscut de Curte în Hotărârea Marks & Spencer, punctul 32 (pentru citat, a se vedea mai jos).
Hotărârea din 13 noiembrie 2012, Test Claimants in the FII Group Litigation (C‑35/11, punctele 90-92).
Hotărârea Test Claimants in the FII Group Litigation (C‑35/11, punctele 93 și 94).
A se vedea articolul 402 alineatul (3), articolul 406 alineatul (1) și articolul 413 alineatul (6) din ICTA.
Această situație este diferită de cea din Hotărârea din 24 mai 2007, Holböck (C-157/05, Rep., p. I-4051), în care acționarii fără competențe de control puteau exercita un control colectiv asupra unei societăți.
Trebuie amintit aici că investițiile care conferă drept de control sunt întotdeauna investiții directe, însă și că există de asemenea investiții care nu conferă drept de control, dar care nici nu au totuși o natură pur financiară, și anume investițiile de portofoliu, având în vedere că acestea urmăresc stabilirea unei relații stabile în legătură cu societatea‑țintă. În ceea ce privește investițiile directe efectuate în conformitate cu dreptul Uniunii, Curtea a statuat că, în principiu, face parte din domeniul de aplicare al articolului 63 TFUE privind libera circulație a capitalurilor circulația capitalurilor care implică o stabilire sau investiții directe. Acestea din urmă se referă la o formă de participații la o întreprindere prin deținerea de acțiuni care conferă posibilitatea de a participa efectiv la administrarea și la controlul ei [a se vedea Hotărârea din 17 septembrie 2009, Glaxo Wellcome (C-182/08, Rep., p. I-08591, punctul 40), Hotărârea din 21 octombrie 2010, Idryma Typou (C-81/09, Rep., p. I-10161, punctul 48), și Hotărârea din 13 noiembrie 2012, Test Claimants in the FII Group Litigation (C‑35/11, punctul 102). În terminologia OCDE, investiția directă străină se referă la obiectivul stabilirii unui interes de durată. Aceasta implică existența unei relații de lungă durată și un grad semnificativ de influență asupra administrării întreprinderii. Deținerea directă sau indirectă a 10 % sau mai mult din drepturile de vot este proba unei asemenea relații. A se vedea Definiția de referință a OCDE pentru investițiile directe străine, Ediția a patra, 2008, p. 48, punctul 117, și modelul de convenție fiscală privind venitul și averea, versiunea prescurtată din 2010 (disponibil în limba engleză la adresa www.oecd.org). A se vedea de asemenea Smit, D., EU Freedoms, Non‑EU Countries and Company Taxation, Kluwer Law International, 2012, p. 64 și 68.
Hotărârea Philips Electronics UK, punctele 12 și 13.
Hotărârea Marks & Spencer, punctul 32.
Hotărârea din 12 decembrie 2006, Test Claimants in the FII Group Litigation (C-446/04, Rec., p. I-11753, punctul 84).
Hotărârea din 8 martie 2001, Metallgesellschaft și alții (C-397/98 și C-410/98, Rec., p. I-1727, punctul 43).
Punctul 39.
A se vedea Concluziile avocatului general Kokott prezentate în cauza în care s‑a pronunțat Hotărârea Philips Electronics UK, punctul 81.
Punctul 20.
Hotărârea din 12 aprilie 1994 (C-1/93, Rec., p. I-1137).
A se vedea punctul 6 din hotărâre.
Situația din prezenta cauză este diferită de cazul ajutorului de stat acordat în mod nelegal, care, potrivit jurisprudenței, nu poate fi „legalizat” în mod retroactiv: aici este vorba mai degrabă despre limitele obligației unui stat membru prevăzute de dreptul Uniunii decât despre consecințele unei încălcări a acesteia. Hotărârea din 21 octombrie 2003, van Calster și alții (C-261/01 și C-262/01, Rec., p. I-12249).
Hotărârea din 12 martie 2007, Test Claimants in the Thin Cap Group Litigation (C-524/04, Rep., p. I-2107, punctele 98-100).
Se poate observa că articolul 402 alineatele (3A) și (3B) din ICTA, adoptată în 2000, era precedată de o dispoziție conform căreia „societate” se referea numai societăți din Regatul Unit. A se vedea articolul 258 alineatul (7) din ICTA 1970 (citat în Hotărârea ICI, punctul 6).
Astfel cum a arătat avocatul general la punctele 182-184 din concluzii, condițiile stabilite de Directiva 96/61 limitează folosința dreptului de proprietate asupra suprafețelor afectate de o instalație care intră în domeniul de aplicare al acestei directive.
Cu toate acestea, dreptul de proprietate nu apare ca fiind o prerogativă absolută, ci trebuie să fie luat în considerare din perspectiva funcției sale în societate. În consecință, unele limitări pot fi aduse folosinței acestui drept, cu condiția ca acestea să răspundă efectiv unor obiective de interes general și să nu constituie, din perspectiva obiectivului urmărit, o intervenție excesivă și intolerabilă care ar aduce atingere chiar substanței dreptului astfel garantat (Hotărârea din 3 septembrie 2008, Kadi și Al Barakaat International Foundation/Consiliul și Comisia, C-402/05 P și C-415/05 P, Rep., p. I-6351, punctul 355, și Hotărârea din 9 martie 2010, ERG și alții, C-379/08 și C-380/08, Rep., p. I-2007, punctul 80).
În ceea ce privește obiectivele de interes general amintite anterior, rezultă dintr-o jurisprudență constantă că protecția mediului figurează printre aceste obiective și poate, așadar, să justifice o limitare a folosinței dreptului de proprietate (a se vedea Hotărârea din 7 februarie 1985, ADBHU, 240/83, Rec., p. 531, punctul 13, Hotărârea din 20 septembrie 1988, Comisia/Danemarca, 302/86, Rec., p. 4607, punctul 8, Hotărârea din 2 aprilie 1998, Outokumpu, C-213/96, Rec., p. I-1777, punctul 32, precum și Hotărârea ERG și alții, citată anterior, punctul 81).
Referitor la proporționalitatea atingerii în cauză aduse dreptului de proprietate, în cazul în care se poate demonstra existența unei astfel de atingeri, este suficient să se constate că Directiva 96/61 stabilește un echilibru între cerințele acestui drept și cele legate de protecția mediului.
În consecință, trebuie să se răspundă la a cincea întrebare că o decizie a unei instanțe naționale, adoptată în cadrul unei proceduri naționale care pune în aplicare obligațiile ce rezultă din articolul 15a din Directiva 96/61 și din articolul 9 alineatele (2) și (4) din Convenția de la Aarhus, care anulează o autorizație acordată cu încălcarea dispozițiilor directivei menționate nu poate constitui, în sine, o atingere nejustificată adusă dreptului de proprietate al operatorului unei instalații, consacrat prin articolul 17 din Carta drepturilor fundamentale a Uniunii Europene.
Cu privire la cheltuielile de judecată
Întrucât, în privința părților din litigiul principal, procedura are caracterul unui incident survenit la instanța de trimitere, este de competența acesteia să se pronunțe cu privire la cheltuielile de judecată. Cheltuielile efectuate pentru a prezenta observații Curții, altele decât cele ale părților menționate, nu pot face obiectul unei rambursări.
Pentru aceste motive, Curtea (Marea Cameră) declară:
Articolul 267 TFUE trebuie interpretat în sensul că o instanță națională, precum instanța de trimitere, are obligația de a sesiza din oficiu Curtea de Justiție a Uniunii Europene cu o cerere de decizie preliminară chiar dacă se pronunță în urma unei trimiteri spre rejudecare după casarea primei sale decizii de către instanța constituțională a statului membru în cauză și chiar dacă o normă națională o obligă să soluționeze litigiul urmând poziția juridică exprimată de această din urmă instanță.
Directiva 96/61/CE a Consiliului din 24 septembrie 1996 privind prevenirea și controlul integrat al poluării, astfel cum a fost modificată prin Regulamentul (CE) nr. 166/2006 al Parlamentului European și al Consiliului din 18 ianuarie 2006, trebuie interpretată în sensul că:
impune ca publicul interesat să aibă acces la o decizie de urbanism, precum cea în discuție în litigiul principal, încă de la începutul procedurii de autorizare a instalației în cauză;
nu permite autorităților naționale competente să refuze publicului interesat accesul la o astfel de decizie bazându-se pe protecția confidențialității informațiilor comerciale sau industriale prevăzute de legislația internă sau de dreptul Uniunii în vederea protejării unui interes economic legitim și
nu se opune posibilității ca un refuz nejustificat de punere la dispoziția publicului interesat a unei decizii de urbanism, precum cea în discuție în litigiul principal, în cursul procedurii administrative desfășurate în primă instanță să fie regularizat în cursul procedurii administrative desfășurate în a doua instanță, cu condiția ca toate opțiunile și soluțiile să fie încă posibile și ca regularizarea în această etapă a procedurii să îi mai permită publicului interesat să aibă o influență reală asupra rezultatului procesului decizional, aspecte care trebuie verificate de instanța națională.
Articolul 15a din Directiva 96/61, astfel cum a fost modificată prin Regulamentul nr. 166/2006, trebuie interpretat în sensul că membrii publicului interesat trebuie să aibă posibilitatea, în cadrul căii de atac prevăzute de această dispoziție, să solicite instanței sau organismului competent independent și imparțial instituit în conformitate cu legea să dispună măsuri provizorii de natură să suspende temporar aplicarea unei autorizații în sensul articolului 4 din directiva menționată, în așteptarea deciziei definitive care urmează să fie adoptată.
O decizie a unei instanțe naționale, adoptată în cadrul unei proceduri naționale care pune în aplicare obligațiile ce rezultă din articolul 15a din Directiva 96/61, astfel cum a fost modificată prin Regulamentul nr. 166/2006, și din articolul 9 alineatele (2) și (4) din Convenția privind accesul la informații, participarea publicului la luarea deciziilor și accesul la justiție în probleme de mediu, semnată la Aarhus la 25 iunie 1998 și aprobată în numele Comunității Europene prin Decizia 2005/370/CE a Consiliului din 17 februarie 2005, care anulează o autorizație acordată cu încălcarea dispozițiilor directivei menționate nu poate constitui, în sine, o atingere nejustificată adusă dreptului de proprietate al operatorului unei instalații, consacrat prin articolul 17 din Carta drepturilor fundamentale a Uniunii Europene.
Trimitere preliminară — Spațiul de libertate, securitate și justiție — Directiva 2004/83/CE — Standarde minime referitoare la condițiile de acordare a statutului de refugiat sau a statutului conferit prin protecție subsidiară — Articolul 4 — Evaluarea faptelor și a circumstanțelor — Modalități de apreciere — Acceptarea anumitor elemente de probă — Întinderea puterilor autorităților naționale competente — Temerea de a fi persecutat din cauza orientării sexuale — Diferențele dintre, pe de o parte, limitările referitoare la verificările declarațiilor și ale probelor scrise sau de altă natură în ceea ce privește orientarea sexuală declarată a unui solicitant de azil și, pe de altă parte, cele care se aplică verificărilor acestor elemente în privința altor motive de persecuție — Directiva 2005/85/CE — Standarde minime cu privire la procedurile din statele membre de acordare și de retragere a statutului de refugiat — Articolul 13 — Cerințe cu privire la interviul personal — Carta drepturilor fundamentale a Uniunii Europene — Articolul 1 — Demnitatea umană — Articolul 7 — Respectarea vieții private și de familie”
În cauzele conexate C‑148/13-C‑150/13,
având ca obiect cereri de decizie preliminară formulate în temeiul articolului 267 TFUE de Raad van State (Țările de Jos), prin deciziile din 20 martie 2013, primite de Curte la 25 martie 2013, în procedurile
A (C‑148/13),
B (C‑149/13),
C (C‑150/13)
împotriva
Staatssecretaris van Veiligheid en Justitie,
cu participarea:
United Nations High Commissioner for Refugees (UNHCR),
CURTEA (Marea Cameră),
compusă din domnul V. Skouris, președinte, domnul K. Lenaerts, vicepreședinte, domnii A. Tizzano, L. Bay Larsen (raportor), T. von Danwitz, A. Ó Caoimh și J.‑C. Bonichot, președinți de cameră, și domnii A. Borg Barthet, J. Malenovský, E. Levits, E. Jarašiūnas, C. G. Fernlund și J. L. da Cruz Vilaça, judecători,
avocat general: doamna E. Sharpston,
grefier: doamna M. Ferreira, administrator principal,
având în vedere procedura scrisă și în urma ședinței din 25 februarie 2014,
luând în considerare observațiile prezentate:
pentru A, de N. C. Blomjous, advocaat;
pentru B, de C. Chen, advocaat;
pentru United Nations High Commissioner for Refugees (UNHCR), de P. Moreau, în calitate de agent, asistată de M.‑E. Demetriou, QC;
pentru guvernul olandez, de C. Schillemans, de M. Bulterman și de B. Koopman, în calitate de agenți;
pentru guvernul belgian, de M. Jacobs și de C. Pochet, în calitate de agenți;
pentru guvernul ceh, de M. Smolek și de J. Vláčil, în calitate de agenți;
pentru guvernul german, de T. Henze și de A. Wiedmann, în calitate de agenți;
pentru guvernul elen, de M. Michelogiannaki, în calitate de agent;
pentru guvernul francez, de D. Colas și de S. Menez, în calitate de agenți;
pentru Comisia Europeană, de M. Condou‑Durande și de R. Troosters, în calitate de agenți,
după ascultarea concluziilor avocatului general în ședința din 17 iulie 2014,
pronunță prezenta
Hotărâre
Cererile de decizie preliminară privesc interpretarea articolului 4 din Directiva 2004/83/CE a Consiliului din 29 aprilie 2004 privind standardele minime referitoare la condițiile pe care trebuie să le îndeplinească resortisanții țărilor terțe sau apatrizii pentru a putea beneficia de statutul de refugiat sau persoanele care, din alte motive, au nevoie de protecție internațională și referitoare la conținutul protecției acordate (JO L 304, p. 12, rectificare în JO 2005, L 204, p. 24, Ediție specială, 19/vol. 7, p. 52, rectificare în JO 2011, L 278, p. 13), precum și a articolelor 3 și 7 din Carta drepturilor fundamentale a Uniunii Europene (denumită în continuare „carta”).
Aceste cereri au fost formulate în cadrul unor litigii între A, B și C, resortisanți ai unor state terțe, pe de o parte, și Staatssecretaris van Veiligheid en Justitie (secretarul de stat din cadrul Ministerului Securității și a Justiției, denumit în continuare „Staatssecretaris”), pe de altă parte, cu privire la respingerea cererilor acestora având ca obiect obținerea unui permis de ședere temporară (azil) în Țările de Jos.
Cadrul juridic
Dreptul internațional
În temeiul articolului 1 secțiunea A alineatul (2) primul paragraf din Convenția privind statutul refugiaților, semnată la Geneva la 28 iulie 1951 și intrată în vigoare la 22 aprilie 1954 [Recueil des Traités des Nations Unies, vol. 189, p. 137, nr. 2545 (1954), denumită în continuare „Convenția de la Geneva”], astfel cum a fost completată prin Protocolul privind statutul refugiaților, încheiat la New York la 31 ianuarie 1967, el însuși intrat în vigoare la 4 octombrie 1967, termenul „refugiat” se aplică oricărei persoane care, „în urma unor  temeri justificate de a fi persecutată din cauza rasei, religiei, naționalității, apartenenței la un anumit grup social sau opiniilor sale politice, se află în afara țării a cărei cetățenie o are și care nu poate sau, din cauza acestei temeri, nu dorește protecția acestei țări; sau care, neavând nicio cetățenie și găsindu‑se în afara țării în care avea reședința obișnuită ca urmare a unor astfel de evenimente, nu poate sau, din cauza respectivei temeri, nu dorește să se reîntoarcă”.
Dreptul Uniunii
Directiva 2004/83
Potrivit considerentului (3) al Directivei 2004/83, Convenția de la Geneva constituie elementul cheie al sistemului juridic internațional de protecție a refugiaților.
Considerentul (10) al directivei menționate are următorul cuprins:
Prezenta directivă respectă drepturile fundamentale, precum și principiile recunoscute în special de [cartă]. Prezenta directivă urmărește în special garantarea deplinei respectări a demnității umane și a dreptului de azil ale solicitanților de azil și ale membrilor familiei care îi însoțesc.”
Considerentul (16) al aceleiași directive menționează că ar trebui stabilite standarde minime privind definirea și conținutul statutului de refugiat pentru a ajuta instanțele judecătorești naționale competente ale statelor membre să aplice Convenția de la Geneva.
În considerentul (17) al Directivei 2004/83 se subliniază că este necesară adoptarea unor criterii comune privind recunoașterea statutului de refugiat al solicitanților de azil în sensul articolului 1 din Convenția de la Geneva.
Potrivit articolului 2 din aceeași directivă, în sensul acesteia:
(c)
refugiat înseamnă orice resortisant al unei țări terțe care, ca urmare a unei temeri bine fondate de a fi persecutat din cauza rasei sale, a religiei, naționalității, opiniilor politice sau apartenenței la un anumit grup social se află în afara țării al cărei cetățean este și care nu poate sau, din cauza acestei temeri, nu dorește să solicite protecția respectivei țări
Articolul 4 din Directiva 2004/83, cuprins în capitolul II din aceasta, intitulat „Evaluarea cererilor de protecție internațională”, definește condițiile de evaluare a faptelor și a circumstanțelor și prevede:
Statele membre pot considera că este obligația solicitantului să prezinte, de îndată ce este posibil, toate elementele necesare în sprijinul cererii sale de protecție internațională. Statele membre au obligația de a evalua, în cooperare cu solicitantul, elementele relevante ale cererii.
Elementele menționate la alineatul (1) înseamnă informațiile furnizate de solicitant și toate documentele de care acesta dispune privind vârsta sa, trecutul său, inclusiv cel al rudelor relevante, identitatea, cetățenia sau cetățeniile, țara sau țările, precum și localitatea sau localitățile în care a avut reședința anterioară, cererile anterioare de azil, itinerarul, documentele de identitate și de călătorie, precum și motivele care justifică cererea de protecție internațională.
Evaluarea unei cereri de protecție internațională trebuie efectuată individual, ținând seama de următoarele elemente:
(a)
toate faptele relevante privind țara de origine în momentul luării unei decizii privind cererea, inclusiv actele cu putere de lege și actele administrative ale țării de origine și modul lor de aplicare;
(b)
informațiile și documentele relevante prezentate de solicitant, inclusiv informațiile care permit să se stabilească dacă solicitantul a făcut sau ar putea face obiectul unei persecuții sau al unor vătămări grave;
(c)
statutul individual și situația personală a solicitantului, inclusiv factori precum trecutul, sexul și vârsta acestuia, pentru a se stabili dacă, ținând seama de situația personală a solicitantului, actele la care solicitantul a fost sau riscă să fie expus ar putea fi considerate o persecuție sau o vătămare gravă;
(d)
faptul că, de când a părăsit țara de origine, solicitantul a întreprins sau nu activități având ca scop unic sau scop principal crearea unor condiții necesare pentru a depune o cerere de protecție internațională, pentru a se stabili dacă respectivele activități ar expune solicitantul la o persecuție sau o vătămare gravă în cazul în care s‑ar întoarce în țara de origine;
(e)
faptul că se poate considera că solicitantul ar putea beneficia de protecția unei alte țări în care ar putea solicita cetățenia.
Atunci când statele membre aplică principiul conform căruia este obligația solicitantului să își susțină cererea și când anumite aspecte din declarațiile solicitantului nu sunt susținute de dovezi documentare sau de altă natură, aceste aspecte nu necesită o confirmare în cazul în care sunt îndeplinite următoarele condiții:
(a)
solicitantul a depus un efort real de a‑și susține cererea;
(b)
au fost prezentate toate elementele relevante de care dispune solicitantul și s‑a furnizat o explicație satisfăcătoare în ceea ce privește absența unor alte elemente de probă;
(c)
declarațiile solicitantului sunt considerate coerente și plauzibile și nu sunt contrazise de informații generale și specifice cunoscute, relevante pentru cererea sa;
(d)
solicitantul a depus cererea de protecție internațională de îndată ce a fost posibil, cu excepția cazului în care solicitantul poate dovedi un motiv întemeiat pentru care nu a procedat astfel, și
(e)
credibilitatea generală a solicitantului a putut fi stabilită.”
Articolul 10 din Directiva 2004/83, intitulat „Motivele persecuției”, prevede:
Atunci când evaluează motivele persecuției, statele membre țin seama de următoarele elemente:
(d)
un grup este considerat un anumit grup social în special atunci când:
membrii săi împărtășesc o caracteristică înnăscută sau o istorie comună ce nu poate fi modificată sau o caracteristică sau o credință atât de fundamentală pentru identitate sau conștiință încât nu ar trebui să i se ceară unei persoane să renunțe la aceasta și
respectivul grup are o identitate proprie în țara în cauză deoarece este perceput ca fiind diferit de societatea înconjurătoare.
În funcție de condițiile predominante din țara de origine, un grup social specific poate fi un grup ai cărui membri au drept caracteristică comună orientarea sexuală. Orientarea sexuală nu se poate înțelege ca incluzând acte considerate delicte în conformitate cu legislația internă a statelor membre.
Directiva 2005/85/CE
Directiva 2005/85/CE a Consiliului din 1 decembrie 2005 privind standardele minime cu privire la procedurile din statele membre de acordare și retragere a statutului de refugiat (JO L 326, p. 13, rectificare în JO 2006, L 236, p. 36, Ediție specială, 19/vol. 7, p. 242) menționează în considerentul (8) că aceasta respectă drepturile fundamentale și principiile recunoscute în special de cartă.
Articolul 13 din Directiva 2005/85, care precizează cerințele cu privire la interviul personal, prevede la alineatul (3):
Statele membre iau măsuri corespunzătoare pentru a garanta că interviul personal are loc în condiții care îi permit solicitantului să prezinte toate motivele cererii sale. În acest scop, statele membre:
(a)
se asigură că persoana care conduce interviul este suficient de competentă pentru a ține seama de situația personală sau generală în care se înscrie cererea, inclusiv de originea culturală sau de vulnerabilitatea solicitantului, pe cât posibil
Dreptul olandez
Reglementarea națională relevantă figurează la articolul 31 din Legea din 2000 privind străinii (Vreemdelingenwet 2000), la articolul 3.111 din Decretul din 2000 privind străinii (Vreemdelingenbesluit 2000) și la articolul 3.35 din Regulamentul din 2000 privind străinii (Voorschrift Vreemdelingen 2000).
Aceste dispoziții au fost precizate prin alineatele C2/2.1, C2/2.1.1 și C14/2.1-C14/2.4 din Circulara din 2000 privind străinii (Vreemdelingencirculaire 2000).
Potrivit articolului 31 alineatul 1 din Legea din 2000 privind străinii coroborat cu articolul 3.111 alineatul 1 din Decretul din 2000 privind străinii, revine solicitantului de azil sarcina de a stabili caracterul plauzibil al motivelor privind acordarea unui permis de ședere temporară (azil), acest solicitant având obligația de a furniza, din proprie inițiativă, toate datele pertinente pentru ca autoritatea să se poată pronunța asupra cererii. Staatssecretaris apreciază dacă acordarea permisului menționat este întemeiată în drept.
Potrivit articolului 3.111 alineatul 1 din Decretul din 2000 privind străinii, în cazul în care un solicitant de azil solicită eliberarea unui permis de ședere, prevăzut la articolul 28 din Legea din 2000 privind străinii, acesta furnizează toate datele, inclusiv documentele relevante, pe baza cărora Staatssecretaris poate aprecia, în colaborare cu solicitantul de azil în cauză, dacă există un temei juridic pentru acordarea acestui permis.
În conformitate cu alineatul C14/2.1 din Circulara din 2000 privind străinii, aprecierea credibilității declarațiilor unui solicitant de azil privește faptele sau circumstanțele pe care acesta le invocă. Circumstanțele factuale sunt datele privind persoana solicitantului de azil în cauză, în special orientarea sexuală.
Potrivit alineatului C14/2.2 din această circulară, un solicitant de azil are obligația să spună adevărul și să colaboreze pe deplin la constatarea, cât mai completă posibil, a ansamblului faptelor. Acesta trebuie să informeze serviciul de imigrare și de naturalizare, cât mai devreme posibil, despre toate evenimentele și circumstanțele factuale importante pentru soluționarea cererii sale.
În conformitate cu alineatul C14/2.3 din circulara menționată, nu este exclus ca lipsa de credibilitate a unei părți a declarațiilor unui solicitant de azil să afecteze și credibilitatea tuturor celorlalte părți ale declarațiilor acestuia din urmă.
Potrivit alineatului C14/2.4 din aceeași circulară, este suficient în principiu ca declarațiile unui solicitant de azil să fie plauzibile. În acest scop, se așteaptă ca acesta să prezinte documente în susținerea cererii sale. Cu toate acestea, pentru aprecierea credibilității declarațiilor pe care solicitantul de azil în cauză le‑a depus în susținerea cererii sale, nu se pune problema dacă, și în ce măsură, acestea pot fi dovedite. Astfel, în multe cazuri, solicitanții de azil au stabilit că nu sunt în măsură să își probeze declarațiile și că nu li se poate solicita în mod rezonabil să prezinte elemente de probă convingătoare în susținerea relatărilor lor.
Staatssecretaris poate considera ca fiind credibile declarațiile efectuate în temeiul articolului 3.35 alineatul 3 din Regulamentul din 2000 privind străinii și, în consecință, să nu solicite confirmarea acestora în cazul în care credibilitatea generală a solicitantului de azil a putut fi stabilită.
Litigiile principale și întrebarea preliminară
A, B și C, resortisanți ai unor țări terțe, au formulat fiecare o cerere de permis de ședere temporară (azil) în Țările de Jos. În susținerea cererilor, aceștia au arătat că se tem că vor fi persecutați în țările lor de origine respective, în special din cauza homosexualității lor.
Prima cerere de azil formulată de A a fost respinsă de Staatssecretaris ca nefiind credibilă.
A nu a contestat această primă decizie de refuz și a formulat o a doua cerere de azil arătând că este de acord să se supună unui „test” care ar proba homosexualitatea sa sau să săvârșească un act homosexual pentru a dovedi realitatea orientării sexuale declarate.
Prin decizia din 12 iulie 2011, Staatssecretaris a respins cea de a doua cerere formulată de A pentru motivul că tot nu s‑a stabilit credibilitatea orientării sexuale invocate de acesta. Staatssecretaris a considerat că nu se putea întemeia doar pe orientarea sexuală declarată a solicitantului de azil, fără nicio evaluare a caracterului credibil al acesteia.
La 1 august 2012, Staatssecretaris a respins cererea formulată de B pentru motivul că declarațiile privind homosexualitatea sa erau vagi, sumare și lipsite de credibilitate. Pe de altă parte, în opinia Staatssecretaris, întrucât B este originar dintr‑o țară în care homosexualitatea nu este acceptată, acesta ar trebui să poată oferi mai multe detalii în ceea ce privește sentimentele sale și procesul interior referitor la orientarea sa sexuală.
C a formulat o primă cerere de azil pentru alte motive decât persecuția sa din cauza homosexualității, care a fost respinsă de Staatssecretaris.
C nu a contestat această primă decizie și a formulat o a doua cerere de azil, întemeiată, de această dată, pe temerea de a fi persecutat în țara sa de origine din cauza homosexualității sale. În cadrul acestei a doua cereri, C a susținut că nu și‑a putut recunoaște atracția homosexuală decât după ce a părăsit țara sa de origine. În susținerea cererii, C a remis de asemenea autorităților însărcinate cu examinarea acesteia o înregistrare video a unor acte intime cu o persoană de același sex.
Prin decizia din 8 octombrie 2012, Staatssecretaris a respins cererea de azil formulată de C pentru motivul că declarațiile acestuia privind homosexualitatea sa nu erau credibile. Staatssecretaris a considerat că C ar fi trebuit să invoce orientarea sa sexuală declarată cu ocazia primei cereri de azil, că acesta nu a explicat în mod clar cum a devenit conștient de homosexualitatea sa și că nu a putut răspunde la întrebările referitoare la organizațiile olandeze de apărare a drepturilor homosexualilor.
În urma respingerii cererilor lor de permis de ședere temporară (azil), A, B și C au formulat acțiuni împotriva acestor decizii de respingere la Rechtbank ’s‑Gravenhage.
Prin hotărârile din 9 septembrie 2011 și din 30 octombrie 2012, Rechtbank ’s‑Gravenhage a respins acțiunile formulate de A și de C ca nefondate. Această instanță a considerat că, pe de o parte, A și C ar fi trebuit să conteste, în acțiunile lor respective, primele decizii de refuz ale Staatssecretaris și, pe de altă parte, că nu au demonstrat, în cadrul celei de a doua proceduri privind cererea de azil, caracterul credibil al declarațiilor privind homosexualitatea declarată a acestora.
Prin hotărârea din 23 august 2012, și acțiunea formulată de B împotriva deciziei de refuz a Staatssecretaris a fost respinsă. Rechtbank ’s‑Gravenhage a considerat că Staatssecretaris a putut concluziona în mod rezonabil că declarațiile lui B privind homosexualitatea sa nu erau credibile.
A, B, și C au declarat apel împotriva acestor hotărâri la Raad van State.
În cadrul acestor proceduri de apel, A, B și C susțin printre altele că, din cauza imposibilității de a constata în mod obiectiv orientarea sexuală a solicitanților de azil, autoritățile însărcinate cu examinarea unei cereri de azil ar trebui să își întemeieze deciziile numai pe afirmațiile solicitanților respectivi în ceea ce privește această orientare declarată.
Or, în opinia reclamanților din litigiile principale, în cadrul evaluării credibilității declarațiilor efectuate de un solicitant de azil, autoritățile menționate pun întrebări referitoare la această orientare declarată care aduc atingere, printre altele, dreptului la respectarea demnității solicitantului și dreptului său la respectarea vieții private, neținând seama, în plus, de jena pe care solicitantul respectiv ar putea să o resimtă în timpul audierilor și nici de barierele culturale care l‑ar împiedica să vorbească deschis despre această orientare. Pe de altă parte, faptul că Staatssecretaris consideră relatările solicitanților de azil ca nefiind credibile nu ar trebui să conducă la aceeași concluzie în ceea ce privește orientarea sexuală însăși.
Staatssecretaris observă că nu rezultă nici din Directiva 2004/83, nici din cartă că trebuie statuat numai pe baza afirmațiilor solicitanților de azil în ceea ce privește orientarea sexuală declarată a acestora. Ar trebui totuși să se verifice nu faptul dacă solicitanții de azil au efectiv orientarea sexuală pe care declară că o au, ci mai degrabă dacă au stabilit în mod plauzibil faptul că aparțin unui grup social, în sensul articolului 10 alineatul (1) litera (d) din Directiva 2004/83, sau dacă autorii persecuției îi consideră ca atare în sensul articolului 10 alineatul (2) din această directivă.
Pe de altă parte, potrivit Staatsecretaris, solicitanții de azil nu pot face decât arareori proba homosexualității lor altfel decât prin propriile declarații, astfel încât, în cazul în care aceste declarații sunt considerate ca fiind coerente și plauzibile, iar credibilitatea generală a solicitantului de azil a putut fi stabilită, acestor solicitanți trebuie să li se confere beneficiul îndoielii.
Potrivit Staatssecretaris, aprecierea care trebuie efectuată cu privire la credibilitatea orientării sexuale a solicitanților de azil nu este diferită de cea privind alte motive de persecuție. Această autoritate ar ține totuși seama de problemele specifice legate de declarațiile referitoare la orientarea sexuală. Ar fi recomandat ca, printre altele, colaboratorii însărcinați cu audierile solicitanților de azil să nu adreseze întrebări directe în ceea ce privește modul în care acești solicitanți de azil își trăiesc orientarea. Pe de altă parte, imaginile privind acte intime prezentate de solicitanții de azil cu titlu de probă nu ar avea nicio importanță, dat fiind că acestea nu dovedesc decât practicarea însăși a unor acte sexuale, iar nu realitatea orientării sexuale declarate.
Raad van State precizează că nici articolul 4 din Directiva 2004/83, nici dispozițiile invocate din cartă nu obligă Staatssecretaris să considere drept stabilită orientarea sexuală invocată de solicitanții de azil numai pe baza declarațiilor acestora. Pe de altă parte, potrivit acestei instanțe, verificarea orientării sexuale a solicitanților de azil nu este diferită de cea a altor motive de persecuție.
Cu toate acestea, Raad van State ridică problema eventualelor limite pe care le‑ar impune dispozițiile articolului 4 din Directiva 2004/83, precum și dispozițiile articolelor 3 și 7 din cartă în ceea ce privește verificarea orientării sexuale a solicitanților de azil.
Instanța de trimitere consideră că faptul de a pune întrebări solicitantului de azil poate aduce atingere într‑o anumită măsură drepturilor garantate de dispozițiile menționate din cartă.
Potrivit acestei instanțe, oricare ar fi metoda adoptată în statul membru în cauză în vederea examinării realității orientării sexuale invocate, riscul de a se aduce atingere drepturilor fundamentale ale solicitanților de azil, astfel cum sunt consacrate la articolele 3 și 7 din cartă, nu poate fi exclus.
În aceste condiții, Raad van State a hotărât să suspende judecarea cauzei și să adreseze Curții următoarea întrebare preliminară, care este formulată în termeni identici în fiecare dintre cauzele C‑148/13-C‑150/13:
Care sunt limitele pe care le impun articolul 4 din [Directiva 2004/83] și [carta], în special articolele 3 și 7 din aceasta, în privința modalităților în care trebuie apreciată credibilitatea unei orientări sexuale declarate, se deosebesc aceste limite de cele valabile pentru aprecierea credibilității celorlalte motive de persecuție și, în caz afirmativ, în ce privință?”
Prin decizia Curții din 19 aprilie 2013, cauzele C‑148/13-C‑150/13 au fost conexate pentru buna desfășurare a procedurii scrise și orale, precum și în vederea pronunțării hotărârii.
Cu privire la întrebarea preliminară
Observații introductive
Reiese din considerentele (3), (16) și (17) ale Directivei 2004/83 că Convenția de la Geneva constituie elementul‑cheie al sistemului juridic internațional de protecție a refugiaților și că dispozițiile directivei respective referitoare la condițiile de acordare a statutului de refugiat, precum și la conținutul acestuia din urmă au fost adoptate pentru a ajuta autoritățile competente ale statelor membre să aplice această convenție întemeindu‑se pe noțiuni și pe criterii comune (Hotărârea N., C‑604/12, EU:C:2014:302, punctul 27).
În consecință, dispozițiile Directivei 2004/83 trebuie interpretate în lumina structurii generale și a scopului acesteia, cu respectarea Convenției de la Geneva și a celorlalte tratate în domeniu menționate la articolul 78 alineatul (1) TFUE. Astfel cum rezultă din considerentul (10) al respectivei directive, această interpretare trebuie efectuată și cu respectarea drepturilor recunoscute de cartă (Hotărârea X și alții, C‑199/12-C‑201/12, EU:C:2013:720, punctul 40).
Pe de altă parte, trebuie amintit că Directiva 2004/83 nu cuprinde norme de procedură aplicabile examinării unei cereri de protecție internațională și, prin urmare, nici nu stabilește garanțiile procedurale care trebuie acordate solicitantului de azil. Directiva 2005/85 este cea care prevede standardele minime cu privire la procedurile de examinare a cererilor și precizează drepturile solicitanților de azil de care trebuie să se țină seama în cadrul examinării cauzelor din litigiile principale.
Cu privire la întrebare
Prin intermediul întrebării formulate, instanța de trimitere solicită, în esență, să se stabilească dacă articolul 4 din Directiva 2004/83, citit în lumina dispozițiilor cartei, trebuie interpretat în sensul că impune autorităților naționale competente, care acționează sub controlul instanței, anumite limite atunci când acestea apreciază faptele și circumstanțele privind orientarea sexuală declarată a unui solicitant de azil a cărui cerere este întemeiată pe o temere de persecuție din cauza acestei orientări.
În această privință, trebuie arătat de la bun început că, contrar susținerilor reclamanților din litigiile principale, potrivit cărora autoritățile competente însărcinate cu examinarea unei cereri de azil întemeiate pe o temere de persecuție din cauza orientării sexuale a solicitantului de azil ar trebui să considere orientarea sa declarată ca un fapt stabilit numai pe baza declarațiilor acestui solicitant, declarațiile menționate nu pot constitui, ținând seama de contextul special în care se înscriu cererile de azil, decât punctul de plecare în procesul examinării faptelor și a circumstanțelor prevăzut la articolul 4 din Directiva 2004/83.
Astfel, rezultă din însuși textul articolului 4 alineatul (1) din directiva menționată că, în cadrul acestei examinări, statele membre pot considera că este obligația solicitantului să prezinte, de îndată ce este posibil, toate elementele necesare în sprijinul cererii sale de protecție internațională, statul membru evaluând, în cooperare cu solicitantul respectiv, elementele relevante ale acestei cereri.
În plus, rezultă din articolul 4 alineatul (5) din Directiva 2004/83 că, în cazul în care condițiile enumerate la literele (a)-(e) ale acestei dispoziții nu sunt îndeplinite, declarațiile solicitanților de azil referitoare la orientarea sexuală declarată a acestora pot să necesite o confirmare.
În consecință, deși este în sarcina solicitantului de azil să identifice această orientare, care constituie un element relevant al sferei sale personale, cererile de acordare a statutului de refugiat motivate de o temere de persecuție din cauza acestei orientări, la fel ca cererile întemeiate pe alte motive de persecuție, pot face obiectul unui proces de evaluare, prevăzut la articolul 4 din aceeași directivă.
Cu toate acestea, modalitățile de apreciere de către autoritățile competente a declarațiilor și a elementelor de probă scrise sau de altă natură prezentate în susținerea unor astfel de cereri trebuie să fie conforme cu dispozițiile Directivelor 2004/83 și 2005/85, precum și, după cum rezultă din considerentele (10) și, respectiv, (8) ale acestor directive, cu drepturile fundamentale garantate de cartă, cum sunt dreptul la respectarea demnității umane, consacrat la articolul 1 din cartă, și dreptul la respectarea vieții private și de familie, garantat la articolul 7 din aceasta.
Chiar dacă dispozițiile articolului 4 din Directiva 2004/83 sunt aplicabile tuturor cererilor de protecție internațională, oricare ar fi motivele de persecuție invocate în susținerea acestor cereri, nu este mai puțin adevărat că autoritățile competente au obligația de a‑și adapta modalitățile de apreciere a declarațiilor și a elementelor de probă scrise sau de altă natură în funcție de caracteristicile proprii fiecărei categorii de cereri de azil, cu respectarea drepturilor garantate de cartă.
În ceea ce privește evaluarea faptelor și a circumstanțelor prevăzută la articolul 4 din Directiva 2004/83, această evaluare se desfășoară, astfel cum s‑a statuat la punctul 64 din Hotărârea M. (C‑277/11, EU:C:2012:744), în două etape distincte. Prima etapă privește stabilirea împrejurărilor de fapt susceptibile să constituie elemente de probă în susținerea cererii, în timp ce etapa a doua se referă la aprecierea juridică a acestor elemente, care constă în a decide dacă, având în vedere faptele care caracterizează o speță, sunt îndeplinite condițiile de fond prevăzute la articolele 9 și 10 sau 15 din Directiva 2004/83 pentru acordarea unei protecții internaționale.
În cadrul acestei prime etape, în care se înscriu întocmai întrebările instanței de trimitere în fiecare dintre cauzele din litigiile principale, deși statele membre pot considera că în mod normal este obligația solicitantului să prezinte toate elementele necesare în susținerea cererii sale, acesta fiind de altfel cel mai în măsură să prezinte elemente de natură să stabilească propria orientare sexuală, revine totuși statului membru în cauză obligația de a coopera cu solicitantul în stadiul stabilirii elementelor relevante ale acestei cereri, conform articolului 4 alineatul (1) din directiva menționată (a se vedea în acest sens Hotărârea M., EU:C:2012:744, punctul 65).
Trebuie arătat în această privință că, potrivit articolului 4 alineatul (3) litera (c) din Directiva 2004/83, această evaluare trebuie să fie individuală și să țină seama de statutul individual, precum și de situația personală a solicitantului, inclusiv factori precum trecutul, sexul și vârsta acestuia, pentru a se stabili dacă, ținând seama de situația respectivă, actele la care solicitantul a fost sau riscă să fie expus pot fi considerate o persecuție sau o vătămare gravă.
Pe de altă parte, astfel cum s‑a amintit la punctul 51 din prezenta hotărâre, în cadrul verificărilor efectuate de autoritățile competente, în temeiul articolului 4 din directiva menționată, în cazul în care anumite aspecte din declarațiile unui solicitant de azil nu sunt susținute de probe scrise sau de altă natură, aceste aspecte nu necesită o confirmare dacă sunt îndeplinite condițiile prevăzute cumulativ la articolul 4 alineatul (5) literele (a)-(e) din aceeași directivă.
În ceea ce privește modalitățile de apreciere a declarațiilor și a probelor scrise sau de altă natură în discuție în fiecare dintre cauzele din litigiile principale, pentru a se da un răspuns util instanței de trimitere, trebuie limitată prezenta analiză la conformitatea cu dispozițiile Directivelor 2004/83 și 2005/85, precum și cu cele ale cartei, pe de o parte, a verificărilor efectuate de autoritățile competente prin intermediul interogatoriilor bazate în special pe stereotipuri privind homosexualii sau al interogatoriilor detaliate referitoare la practicile sexuale ale unui solicitant de azil, precum și al posibilității acestor autorități de a accepta ca solicitantul menționat să se supună la „teste” în vederea dovedirii homosexualității sale și/sau să prezinte, de bunăvoie, înregistrări video ale actelor sale intime, și, pe de altă parte, a posibilității acestor autorități competente de a reține lipsa de credibilitate pentru unicul motiv că orientarea sexuală declarată a aceluiași solicitant nu a fost invocată de acesta prima dată când i s‑a oferit ocazia să prezinte motivele de persecuție.
În ceea ce privește, în primul rând, examinările întemeiate pe interogatorii având ca obiect cunoașterea de către solicitantul de azil în cauză a asociațiilor de apărare a intereselor homosexualilor și a detaliilor referitoare la aceste asociații, acestea ar implica, potrivit reclamantului din litigiul principal în cauza C‑150/13, ca autoritățile menționate să își întemeieze aprecierile pe noțiuni stereotipe referitoare la comportamentele homosexualilor, iar nu pe situația concretă a fiecărui solicitant de azil.
În această privință, trebuie amintit că articolul 4 alineatul (3) litera (c) din Directiva 2004/83 impune autorităților competente să efectueze evaluarea ținând seama de statutul individual și de situația personală a solicitantului, iar articolul 13 alineatul (3) litera (a) din Directiva 2005/85 impune acelorași autorități să conducă interviul ținând seama de situația personală sau generală în care se înscrie cererea de azil.
Deși aceste interogatorii privind noțiuni stereotipe pot constitui un element util aflat la dispoziția autorităților competente pentru evaluarea respectivă, evaluarea cererilor de acordare a statutului de refugiat numai pe baza unor noțiuni stereotipe asociate homosexualilor nu îndeplinește totuși cerințele dispozițiilor menționate la punctul anterior, în măsura în care nu permite autorităților amintite să țină seama de situația personală și individuală a solicitantului de azil în cauză.
În consecință, incapacitatea unui solicitant de azil să răspundă la astfel de întrebări nu poate constitui, prin ea însăși, un motiv suficient pentru a se concluziona în sensul lipsei credibilității solicitantului, întrucât un asemenea demers ar fi contrar cerințelor articolului 4 alineatul (3) litera (c) din Directiva 2004/83, precum și celor ale articolului 13 alineatul (3) litera (a) din Directiva 2005/85.
În al doilea rând, deși autoritățile naționale pot efectua, dacă este cazul, interogatorii destinate să aprecieze faptele și circumstanțele privind orientarea sexuală declarată a unui solicitant de azil, interogatoriile privind detaliile practicilor sexuale ale acestui solicitant sunt contrare drepturilor fundamentale garantate de cartă și în special dreptului la respectarea vieții private și de familie, astfel cum este consacrat la articolul 7 din aceasta.
În ceea ce privește, în al treilea rând, posibilitatea autorităților naționale de a accepta, astfel cum au propus anumiți reclamanți din litigiile principale, săvârșirea unor acte homosexuale, supunerea lor la eventuale „teste” în vederea stabilirii homosexualității acestora sau chiar prezentarea de către solicitanții menționați a unor probe precum înregistrări video ale actelor intime ale acestora, trebuie subliniat că, pe lângă faptul că asemenea elemente nu au în mod necesar o valoare probatorie, ar fi de natură să aducă atingere demnității umane, a cărei respectare este garantată la articolul 1 din cartă.
În plus, autorizarea sau acceptarea unui asemenea tip de probe ar avea un efect incitativ în privința altor solicitanți și ar conduce, de facto, la impunerea unor astfel de probe acestora din urmă.
În al patrulea rând, în ceea ce privește posibilitatea autorităților competente de a reține lipsa de credibilitate în cazul în care, printre altele, orientarea sexuală declarată a solicitantului respectiv nu a fost invocată de acesta prima dată când i s‑a oferit ocazia să prezinte motivele de persecuție, trebuie arătate cele ce urmează.
Rezultă din dispozițiile articolului 4 alineatul (1) din Directiva 2004/83 că statele membre pot considera că este obligația solicitantului să prezinte „de îndată ce este posibil” toate elementele necesare în sprijinul cererii sale de protecție internațională.
Cu toate acestea, ținând seama de caracterul sensibil al întrebărilor care au legătură cu sfera personală a unei persoane și în special cu sexualitatea sa, nu se poate concluziona în sensul lipsei de credibilitate a acesteia pentru simplul fapt că, din cauza reticenței de a dezvălui aspecte intime ale vieții sale, această persoană nu și‑a declarat de la bun început homosexualitatea.
Pe de altă parte, trebuie observat că obligația prevăzută la articolul 4 alineatul (1) din Directiva 2004/83 de a prezenta toate elementele necesare în sprijinul cererii de protecție internațională „de îndată ce este posibil” este temperată de cerința care este impusă autorităților competente, în temeiul articolului 13 alineatul (3) litera (a) din Directiva 2005/85 și al articolului 4 alineatul (3) din Directiva 2004/83, de a conduce interviul ținând seama de situația personală sau generală în care se înscrie cererea, inclusiv de vulnerabilitatea solicitantului, și de a efectua o evaluare individuală a acestei cereri ținând seama de statutul individual și de situația personală a fiecărui solicitant.
Astfel, a considera că un solicitant de azil nu ar fi credibil pentru unicul motiv că nu și‑a dezvăluit orientarea sexuală prima dată când i s‑a oferit ocazia să prezinte motivele de persecuție ar conduce la nerespectarea cerinței menționate la punctul anterior.
Având în vedere toate cele ce precedă, trebuie să se răspundă după cum urmează la întrebarea adresată în fiecare dintre cauzele C‑148/13-C‑150/13.
Articolul 4 alineatul (3) litera (c) din Directiva 2004/83, precum și articolul 13 alineatul (3) litera (a) din Directiva 2005/85 trebuie interpretate în sensul că se opun ca, în cadrul examinării de către autoritățile naționale competente, care acționează sub controlul instanței, a faptelor și a circumstanțelor privind orientarea sexuală declarată a unui solicitant de azil a cărui cerere este întemeiată pe o temere de persecuție din cauza acestei orientări, declarațiile acestui solicitant, precum și elementele de probă scrise sau de altă natură prezentate în susținerea cererii sale să facă obiectul unei aprecieri de către autoritățile menționate prin intermediul unor interogatorii întemeiate numai pe baza unor noțiuni stereotipe privind homosexualii.
Articolul 4 din Directiva 2004/83, citit în lumina articolului 7 din cartă, trebuie interpretat în sensul că se opune ca, în cadrul acestei examinări, autoritățile naționale competente să efectueze interogatorii detaliate asupra practicilor sexuale ale unui solicitant de azil.
Articolul 4 din Directiva 2004/83, citit în lumina articolului 1 din cartă, trebuie interpretat în sensul că se opune ca, în cadrul examinării menționate, autoritățile amintite să accepte elemente de probă precum săvârșirea de către solicitantul de azil în cauză a unor acte homosexuale, supunerea sa la „teste” în vederea stabilirii homosexualității sale sau prezentarea de către acesta a unor înregistrări video ale unor astfel de acte.
Articolul 4 alineatul (3) din Directiva 2004/83, precum și articolul 13 alineatul (3) litera (a) din Directiva 2005/85 trebuie interpretate în sensul că se opun ca, în cadrul aceleiași examinări, autoritățile naționale competente să concluzioneze în sensul lipsei de credibilitate a declarațiilor solicitantului de azil în cauză pentru unicul motiv că orientarea sexuală declarată a acestuia nu a fost invocată de solicitantul respectiv prima dată când i s‑a oferit ocazia să prezinte motivele de persecuție.
Cu privire la cheltuielile de judecată
Întrucât, în privința părților din litigiile principale, procedura are caracterul unui incident survenit la instanța de trimitere, este de competența acesteia să se pronunțe cu privire la cheltuielile de judecată. Cheltuielile efectuate pentru a prezenta observații Curții, altele decât cele ale părților menționate, nu pot face obiectul unei rambursări.
Pentru aceste motive, Curtea (Marea Cameră) declară:
Articolul 4 alineatul (3) litera (c) din Directiva 2004/83/CE a Consiliului din 29 aprilie 2004 privind standardele minime referitoare la condițiile pe care trebuie să le îndeplinească resortisanții țărilor terțe sau apatrizii pentru a putea beneficia de statutul de refugiat sau persoanele care, din alte motive, au nevoie de protecție internațională și referitoare la conținutul protecției acordate, precum și articolul 13 alineatul (3) litera (a) din Directiva 2005/85/CE a Consiliului din 1 decembrie 2005 privind standardele minime cu privire la procedurile din statele membre de acordare și retragere a statutului de refugiat trebuie interpretate în sensul că se opun ca, în cadrul examinării de către autoritățile naționale competente, care acționează sub controlul instanței, a faptelor și a circumstanțelor privind orientarea sexuală declarată a unui solicitant de azil a cărui cerere este întemeiată pe o temere de persecuție din cauza acestei orientări, declarațiile acestui solicitant, precum și elementele de probă scrise sau de altă natură prezentate în susținerea cererii sale să facă obiectul unei aprecieri de către autoritățile menționate prin intermediul unor interogatorii întemeiate numai pe baza unor noțiuni stereotipe privind homosexualii.
Articolul 4 din Directiva 2004/83, citit în lumina articolului 7 din Carta drepturilor fundamentale a Uniunii Europene, trebuie interpretat în sensul că se opune ca, în cadrul acestei examinări, autoritățile naționale competente să efectueze interogatorii detaliate asupra practicilor sexuale ale unui solicitant de azil.
Articolul 4 din Directiva 2004/83, citit în lumina articolul 1 din Carta drepturilor fundamentale a Uniunii Europene, trebuie interpretat în sensul că se opune ca, în cadrul examinării menționate, autoritățile amintite să accepte elemente de probă precum săvârșirea de către solicitantul de azil în cauză a unor acte homosexuale, supunerea sa la „teste” în vederea stabilirii homosexualității sale sau prezentarea de către acesta a unor înregistrări video ale unor astfel de acte.
Articolul 4 alineatul (3) din Directiva 2004/83, precum și articolul 13 alineatul (3) litera (a) din Directiva 2005/85 trebuie interpretate în sensul că se opun ca, în cadrul aceleiași examinări, autoritățile naționale competente să concluzioneze în sensul lipsei de credibilitate a declarațiilor solicitantului de azil în cauză pentru unicul motiv că orientarea sexuală declarată a acestuia nu a fost invocată de solicitantul respectiv prima dată când i s‑a oferit ocazia să prezinte motivele de persecuție.
