ОПРЕДЕЛЕНИЕ НА СЪДА (трети състав)
17 януари 2012 година(*)
„Авторско право — Информационно общество — Директива 2001/29/ЕО — Член 5, параграфи 1 и 5 — Литературни и художествени произведения — Възпроизвеждане на кратки откъси от литературни произведения — Статии от пресата — Възпроизвежданe с временен и преходен характер — Технологичен процес, състоящ се в сканиране на статии, последвано от конвертиране в текстов файл, електронно обработване на възпроизведеното и запаметяване на част от възпроизведеното — Временни действия на възпроизвеждане, които са неразделна и съществена част от такъв технологичен процес — Цел на тези действия, изразяваща се в законно използване на произведение или закрилян обект — Самостоятелно стопанско значение на споменатите действия“
По дело C‑302/10
с предмет преюдициално запитване, отправено на основание член 267 ДФЕС от Højesteret (Дания) с акт от 16 юни 2010 г., постъпил в Съда на 18 юни 2010 г., в рамките на производство по дело
Infopaq International A/S
срещу
Danske Dagblades Forening,
СЪДЪТ (трети състав),
състоящ се от: г‑н K. Lenaerts, председател на състав, г‑н J. Malenovský (докладчик), г‑н E. Juhász, г‑н G. Arestis и г‑н T. von Danwitz, съдии,
генерален адвокат: г‑жа V. Trstenjak,
секретар: г‑н A. Calot Escobar,
предвид изложеното в писмената фаза на производството,
като има предвид становищата, представени:
– за Infopaq International A/S, от адв. A. Jensen, advokat,
– за Danske Dagblades Forening, от адв. M. Dahl Pedersen, advokat,
– за испанското правителство, от г‑жа N. Díaz Abad, в качеството на представител,
– за Европейската комисия, от г‑жа J. Samnadda и г-н H. Støvlbæk, в качеството на представители,
след като Съдът реши, че следва да се произнесе с мотивирано определение на основание член 104, параграф 3, първа алинея от своя процедурен правилник,
постанови настоящото
Определение
1 Преюдициалното запитване се отнася до тълкуването на член 5, параграфи 1 и 5 от Директива 2001/29/ЕО на Европейския парламент и на Съвета от 22 май 2001 година относно хармонизирането на някои аспекти на авторското право и сродните му права в информационното общество (ОВ L 167, стр. 10; Специално издание на български език, 2007 г., глава 17, том 1, стр. 230).
2 Запитването е отправено в рамките на спор между Infopaq International A/S (наричано по-нататък „Infopaq“) и Danske Dagblades Forening (наричана по-нататък „DDF“) по повод отхвърлянето на искането на Infopaq да се признае, че то не е било длъжно да получи съгласието на носителите на авторските права, за да извършва действия на възпроизвеждане на статии от пресата посредством автоматизиран процес, изразяващ се в сканирането на статиите и конвертирането им в цифров файл, последвано от електронната обработка на този файл.
Правна уредба
Право на Съюза
3 Съображения 4, 9—11, 21, 22, 31 и 33 от Директива 2001/29 гласят:
„(4) Хармонизирана правна рамка в областта на авторското право и сродните му права, като се повишава правната сигурност и едновременно с това се осигурява високо ниво на закрила на интелектуалната собственост, ще насърчи значителни инвестиции в творческите и иновационни дейности, включително в инфраструктурата на мрежи […]
(9) Всяка хармонизация на авторското право и сродните му права трябва да се основава на висока степен на закрила, тъй като такива права са основни за интелектуалното творчество. […]
(10) Ако авторите или артистите изпълнители следва да продължат творческата си и артистична работа, те трябва да получат съответно възнаграждение за използването на техните произведения […]
(11) Строга и ефективна система за защита на авторското право и сродните му права е един от основните начини, които позволяват да се гарантира на европейското културно творчество и продуцентство получаването на необходимите средства и да се запази независимостта и достойнството на творците и изпълнителите.
(21) Настоящата директива следва да определи приложното поле на действията, предмет на правото на възпроизвеждане по отношение на различни бенефициери. Това следва да се извърши в съответствие с достиженията на правото на Европейския съюз. Необходимо е да се даде на тези действия широко определение, за да се гарантира правна сигурност във вътрешния пазар.
(22) Целта за оказване на адекватна подкрепа на разпространението на културата не трябва да бъде постигната, като се жертва строгата закрила на правата или като се толерират незаконни форми на разпространение на имитирани или пиратски произведения на изкуството.
(31) Трябва да се поддържа справедлив баланс между правата и интересите на различните категории притежатели на права, както и на различните категории притежатели на права и ползватели на закриляни обекти. […]
(33) Изключителното право на възпроизвеждане следва да е предмет на изключение, за да се разрешат някои действия на временно възпроизвеждане, които имат инцидентен или преходен характер, съставляващи неразделна и основна част от технологичния процес, и се извършват с единствената цел да позволят ефективно предаване в мрежа между трети страни от посредник или законно използване на произведение или друг закрилян обект. Съответните действия на възпроизвеждане не би следвало да имат собствена икономическа стойност. Доколкото отговарят на тези условия, това изключение обхваща изключения, които позволяват осъществяването на браузинг, както и действия на кашинг, включително тези, които позволяват ефективното функциониране на системите за предаване, при условие че посредникът не изменя информацията и не пречи на законното използване на технологията, широко призната и използвана от промишлеността за получаване на данни за използването на информацията. Използване се счита за законно, когато е разрешено от титуляра на права или не е ограничено от закона“.
4 Член 1, параграф 1 от Директива 2001/29 гласи:
„Настоящата директива се отнася до правната закрила на авторското право и на сродните му права в рамките на вътрешния пазар, като се поставя особено ударение върху информационното общество“.
5 Според текста на член 2, буква a) от тази директива:
„Държавите членки предвиждат изключителното право да разрешават или забраняват пряко или непряко, временно или постоянно възпроизвеждане по какъвто и да е начин и под каквато и да е форма, изцяло или частично:
а) за авторите — на техните произведения“.
6 Член 5 от споменатата директива гласи:
„Временни действия на възпроизвеждане, посочени в член 2, които имат преходен или инцидентен характер, които представляват неразделна и съществена част от технологичния процес и чиято единствена цел е да позволи:
а) предаването в мрежа между трети лица чрез посредник или
б) законно използване
на произведение или закрилян обект, и които нямат самостоятелно стопанско значение, се освобождават от правото на възпроизвеждане, предвидено в член 2.
3. Държавите членки могат да предвидят изключения или ограничения по отношение на правата, предвидени в членове 2 и 3, в следните случаи:
в) възпроизвеждане от пресата, разгласяване на обществото (публиката) или предоставяне на разположение на публикувани статии по актуални икономически, политически или религиозни въпроси, или излъчени произведения или други закриляни обекти от същия характер, в случаи когато такова използване не е изрично запазено и доколкото източникът, включително името на автора, е посочен, или използването на произведения или други закриляни обекти във връзка със съобщаването на актуални събития, доколкото е оправдано от преследваната цел за информираност и доколкото източникът, включително името на автора, е посочен, освен ако това се окаже невъзможно;
г) цитати за целите като критика или обзор, при условие че се отнасят до произведение или друг закрилян обект, който вече е предоставен законно на разположение на публиката, и че — освен ако това се окаже невъзможно — е посочен източникът, включително името на автора, и че тяхното използване е в съответствие със справедливата практика и доколкото се изисква от конкретната цел;
5. Изключенията и ограниченията, предвидени в параграфи 1, 2, 3 и 4, се прилагат само в някои специални случаи, които не засягат нормалното използване на произведението или друг закрилян обект, и не засягат неоправдано законните интереси на притежателя на права“.
Национално право
7 Член 2 и член 5, параграф 1 от Директива 2001/29 са транспонирани в датския правов ред посредством член 2 и член 11а, параграф 1 от Закон № 395 за авторското право (lov № 395 om ophavsret) от 14 юни 1995 г. (Lovtidende 1995 A, стр. 1796), изменен и кодифициран по-конкретно със Закон № 1051 (lov № 1051) от 17 декември 2002 г. (Lovtidende 2002 A, стр. 7881).
Спорът по главното производство и преюдициалните въпроси
8 Infopaq упражнява дейност в областта на следенето и анализа на печата, която се състои по същество в изготвяне на резюмета на подбрани статии от датските ежедневници и от различни периодични издания. Този подбор на статии се извършва в зависимост от избрани от клиентите теми и се осъществява посредством процес, наречен „снемане на данни“. Резюметата се изпращат на клиентите по електронната поща.
9 DDF е датската браншова организация на издателите на ежедневници, чиято цел е по-конкретно да съдейства на своите членове по всички въпроси на авторското право.
10      През 2005 г. DDF узнава, че Infopaq извършва обработка с търговска цел на публикувани статии без съгласието на носителите на авторските права върху тези статии. Тъй като счита, че подобно съгласие е било необходимо за целите на обработката на статии посредством разглеждания процес, DDF уведомява Infopaq за своята позиция.
11      Процесът на снемане на данни съдържа следните пет фази, които според DDF водят до четири действия на възпроизвеждане на статии от пресата.
12      Първо, сътрудниците на Infopaq ръчно вписват съответните издания в електронна база данни.
13      Второ, изданията се сканират, като преди това подшивката им се разрязва така, че всички листове да са свободни. Преди изданието да бъде поставено в сканиращото устройство, от базата данни се подбира частта, която подлежи на обработка. Тази операция позволява да се създаде файл с формат TIFF („Tagged Image File Format“) за всяка страница на изданието (наричан по-нататък „TIFF файл“). След края на тази операция TIFF файлът се прехвърля върху OCR сървър („Optical Character Recognition“) (оптично разпознаване на символи).
14      Трето, този OCR сървър конвертира TIFF файла в данни, които подлежат на цифрова обработка. В хода на този процес изображението на всеки символ се конвертира в цифров код, който указва на компютъра какъв е символът. Например изображението на буквите „TDC“ се преобразува в информация, която компютърът разпознава като буквите „TDC“ и конвертира в текстов формат, който може да бъде разпознат от системата на компютъра. Тези данни се записват под формата на текстов файл, който може да бъде разчетен от всяка програма за текстообработка (наричан по-нататък „текстов файл“). Процесът OCR приключва с изтриването на TIFF файла.
15      Четвърто, текстовият файл се анализира, като се търсят предварително определени ключови думи. При всяка открита ключова дума се създава файл, който посочва заглавието, раздела и номера на страницата на изданието, където се намира ключовата дума, както и величина, изразена в проценти от 0 до 100, която показва мястото на тази ключова дума в текста, като по този начин се улеснява прочитът на статията. С цел да се подобри още повече откриването ѝ при прочит на статията, ключовата дума се откроява заедно с петте думи, които я предшестват, и петте думи, които я следват (по-нататък „откъс от единадесет думи“). Процесът приключва с изтриването на текстовия файл.
16      Пето, процесът на снемане на данни завършва със създаването на информационен фиш за всяка страница от изданието, където е открита ключовата дума. Информационният фиш може да има следната форма:
„4 ноември 2005 г. — Dagbladet Arbejderen, стр. 3:
TDC: 73 % „за бъдещото прехвърляне на групата TDC, която ще бъде купена от“.
17      Infopaq оспорва, че подобна дейност се нуждае от съгласието на носителите на авторските права и сезира Østre Landsret с иск срещу DDF, с който иска последната да бъде задължена да признае, че Infopaq има правото да използва горепосочения процес без съгласието на тази браншова организация или на нейните членове. Тъй като Østre Landsret отхвърля иска, Infopaq обжалва решението му пред запитващата юрисдикция.
18      Според тази юрисдикция е безспорно, че съгласието на носителите на авторските права не се изисква за упражняването на дейност по следене на пресата и съставяне на резюмета, доколкото тя се изразява във физическия прочит на всяко издание от човек, подбор на релевантните статии въз основа на предварително определени ключови думи, както и в предаването на автора на резюмето на ръчно съставен фиш за резултата, който показва ключовата дума в дадена статия и мястото на тази статия в изданието. Също така страните по главното производство са съгласни относно факта, че само по себе си съставянето на резюме е законно и не изисква съгласието на носителите на посочените права.
19      Освен това страните са съгласни, че посоченият процес на снемане на данни се състои от две действия на възпроизвеждане, а именно създаването на TIFF файлове при сканирането на печатните статии и създаването на текстови файлове чрез конвертиране на TIFF файловете. Освен това е безспорно, че този процес води до възпроизвеждането на части от сканираните статии, след като откъсът от единадесет думи се запаметява в компютър и тези единадесет думи се отпечатват на хартиен носител.
20      При все това страните по главното производство не са съгласни по въпроса дали последните две посочени по-горе действия представляват действия на възпроизвеждане по член 2 от Директива 2001/29. Те също така спорят по въпроса дали всички разглеждани в главното производство действия евентуално са обхванати от предвиденото в член 5, параграф 1 от тази директива освобождаване от правото на възпроизвеждане.
21      При тези условия на 21 декември 2007 г. Højesteret решава да спре производството и да постави на Съда тринадесет преюдициални въпроса, които се отнасят до тълкуването на член 2, буква a) и член 5, параграфи 1 и 5 от споменатата директива.
22      Съдът отговаря на тези въпроси с Решение от 16 юли 2009 г. по дело Infopaq International (C‑5/08, Сборник, стр. I‑6569), в което приема, от една страна, че действие, извършено в хода на процес на снемане на данни, което се изразява в компютърното запаметяване на състоящия се от единадесет думи откъс, както и в отпечатването на този откъс, може да спада към понятието за частично възпроизвеждане по смисъла на член 2 от Директива 2001/29, ако възсъздадените по този начин елементи са израз на собственото интелектуално творение на техния автор, което запитващата юрисдикция следва да провери. От друга страна, Съдът е стигнал до извода, че макар член 5, параграф 1 от тази директива да позволява освобождаване от правото на възпроизвеждане на действията на възпроизвеждане с преходен или инцидентен характер, последното действие от разглеждания в главното производство процес на снемане на данни, при което Infopaq отпечатва откъси от единадесет думи, не представлява такова преходно или инцидентно действие. Затова Съдът е решил, че това действие и процесът на снемане на данни, от който то е част, не могат да се осъществяват без съгласието на носителите на авторските права.
23      След постановяване на това решение Højesteret обаче преценява, че може да се наложи да се произнесе по въпроса дали Infopaq нарушава Директива 2001/29 чрез осъществяване на посочения процес без отпечатване на откъса от единадесет думи, тоест ограничавайки се до осъществяването на първите три действия на възпроизвеждане. Затова Højesteret решава да постави на Съда следните преюдициални въпроси:
„1) От значение ли e на какъв стадий от технологичния процес се извършва временното възпроизвеждане за определянето му като „неразделна и съществена част от технологичния процес“ по смисъла на член 5, параграф 1 от Директива 2001/29?
2) Може ли действие на възпроизвеждане да се счита за „неразделна и съществена част от технологичния процес“, ако се състои в сканиране на цели публикувани статии — ръчно извършвана операция, чрез която тези статии се конвертират от печатна информация в цифрови данни?
3) Включва ли понятието „законно използване“ по член 5, параграф 1 от Директива 2001/29 всяка форма на използване, за която не е необходимо съгласието на носителите на авторските права?
4) Може ли извършваното от предприятие сканиране на цели публикувани статии, последвано от обработка на възпроизведеното, за нуждите на дейността на това предприятие по изготвянето на резюмета, да се включи в понятието „законно използване“ по член 5, параграф 1 от Директива 2001/29 дори ако носителите на авторските права не са дали своето съгласие за тези действия, когато останалите условия на тази разпоредба са изпълнени?
Има ли значение за отговора на този въпрос обстоятелството, че при приключване на процеса по снемане на данни остават запаметени единадесет думи?
5) Кои са критериите, по които следва да се прецени дали временните действия на възпроизвеждане имат „самостоятелно стопанско значение“ по смисъла на член 5, параграф 1 от Директива 2001/29, ако останалите условия на тази разпоредба са изпълнени?
6) Трябва ли повишаването на производителността, което ползвателят постига при временните действия на възпроизвеждане, да бъде взето предвид при преценка дали действията имат „самостоятелно стопанско значение“ по смисъла на член 5, параграф 1 от Директива 2001/29?
7) Може ли да се приеме, че извършваното от предприятие сканиране на цели публикувани статии, последвано от обработка на възпроизведеното, спада към „някои специални случаи, които не засягат нормалното използване“ на посочените статии и които „не засягат неоправдано законните интереси на притежателя на права“ по смисъла на член 5, параграф 5 от Директива 2001/29, когато останалите условия на тази разпоредба са изпълнени?
Има ли значение за отговора на този въпрос обстоятелството, че при приключване на процеса по снемане на данни остават запаметени единадесет думи?“.
По преюдициалните въпроси
24      Съгласно член 104, параграф 3, първа алинея от Процедурния правилник на Съда, когато отговорът на преюдициален въпрос се налага недвусмислено от съдебната практика, Съдът, след изслушване на генералния адвокат, може по всяко време да се произнесе с мотивирано определение, с което препраща към съответната съдебна практика. Такъв е случаят по настоящото дело.
Предварителни бележки
25      Съгласно член 5, параграф 1 от Директива 2001/29 действие на възпроизвеждане е освободено от правото на възпроизвеждане, предвидено в член 2 от нея, доколкото отговаря на пет условия, а именно когато това действие:
– е временно,
– има преходен или инцидентен характер,
– представлява неразделна и съществена част от технологичния процес,
– има за единствена цел да позволи предаването в мрежа между трети лица чрез посредник или законно използване на произведение или закрилян обект, и
– няма самостоятелно стопанско значение.
26      Следва да се напомни, от една страна, че тези условия са кумулативни, в смисъл че и само едно от тях да не е спазено, действието на възпроизвеждане няма да бъде освободено по член 5, параграф 1 от Директива 2001/29 от правото на възпроизвеждане, предвидено в член 2 от нея (Решение по дело Infopaq International, посочено по-горе, точка 55).
27      От друга страна, съгласно практиката на Съда изброените по-горе условия трябва да се тълкуват стриктно, тъй като член 5, параграф 1 от директивата представлява изключение от установеното в нея общо правило, че носителят на авторското право разрешава всяко възпроизвеждане на своето защитено произведение (вж. Решение по дело Infopaq International, посочено по-горе, точки 56 и 57, както и Решение от 4 октомври 2011 г. по дело Football Association Premier League и др., C‑403/08 и C‑429/08, все още непубликувано в Сборника, точка 162).
28      Именно в този контекст следва да се разгледат преюдициалните въпроси, с които запитващата юрисдикция иска да се установи дали действията на възпроизвеждане, извършени в хода на технологичен процес като този по главното производство, отговарят на третото, четвъртото и петото условие, предвидени в член 5, параграф 1 от Директива 2001/29, както и на условията по член 5, параграф 5 от тази директива. За сметка на това, преюдициалното запитване не се отнася до първото и второто условие, предвидени в член 5, параграф 1 от посочената директива, тъй като Съдът вече се е произнесъл относно тези условия в точки 61—71 от Решение по дело Infopaq International, посочено по-горе.
По първия и втория въпрос, отнасящи се до условието, според което действията на възпроизвеждане трябва да представляват неразделна и съществена част от технологичен процес
29      С първия и втория въпрос, които следва да се разгледат заедно, запитващата юрисдикция по същество иска да се установи дали член 5, параграф 1 от Директива 2001/29 трябва да се тълкува в смисъл, че временните действия на възпроизвеждане като разглежданите в главното производство, осъществявани в хода на процес на снемане на данни, отговарят на условието, според което тези действия трябва да представляват неразделна и съществена част от технологичния процес. В това отношение запитващата юрисдикция иска да се установи по-специално дали трябва да се държи сметка за стадия от технологичния процес, на който тези действия се извършват, както и за това, че посоченият технологичен процес предполага човешка намеса.
30      Понятието „неразделна и съществена част от технологичния процес“ изисква временните действия на възпроизвеждане да се извършват изцяло в рамките на осъществяването на технологичен процес и следователно да не се реализират, изцяло или частично, извън такъв процес. Това понятие предполага също, че извършването на временното действие на възпроизвеждане е необходимо, в смисъл че съответният технологичен процес не би могъл да функционира точно и ефективно без това действие (вж. в този смисъл Решение по дело Infopaq International, посочено по-горе, точка 61).
31      Освен това, тъй като член 5, параграф 1 от Директива 2001/29 не уточнява на кой стадий от технологичния процес трябва да настъпят временните действия на възпроизвеждане, не би могло да се изключи този процес да започва или завършва с такова действие.
32      Също така нищо в тази разпоредба не указва, че технологичният процес трябва да не включва никаква човешка намеса, и в частност че се изключва ръчното започване на този процес с цел да се получи първоначално временно възпроизвеждане.
33      В конкретния случай следва да се припомни, че разглежданият технологичен процес се състои в осъществяването на електронни и автоматични проучвания в статиите от пресата, намирането в тях и извличането на предварително определените ключови думи с цел да направи по-ефикасно съставянето на резюме на статии от пресата.
34      В рамките на този процес се осъществяват три последователни действия на възпроизвеждане. Те се материализират чрез създаването на TIFF файла, след това чрез създаването на текстовия файл и накрая — чрез създаването на файла, съдържащ откъса от единадесет думи.
35      В това отношение най-напред е безспорно, че нито едно от тези действия не е реализирано извън посочения технологичен процес.
36      На следващо място, в светлината на съображенията, изложени в точки 30—32 от настоящото определение, ирелевантно е, че подобен технологичен процес започва с ръчното поставяне в сканиращо устройство на статиите от пресата с цел да се получи първоначално временно възпроизвеждане — създаването на TIFF файла — и че приключва с действие на временно възпроизвеждане, а именно създаването на файла, съдържащ откъса от единадесет думи.
37      Накрая следва да се изтъкне, че въпросният технологичен процес не би могъл да функционира точно и ефективно без разглежданите действия на възпроизвеждане. Всъщност последният цели да идентифицира предварително определени ключови думи в статиите от пресата и да ги извлича върху цифров носител. Ето защо такова електронно проучване изисква трансформация на тези статии от хартиен носител в цифрови данни, тъй като такава трансформация е необходима, за да се разпознават посочените данни, да се намират и извличат ключовите думи.
38      Обратно на поддържаното от DDF, този извод не се обезсилва от обстоятелството, че било възможно да се съставят резюмета на статии от пресата без възпроизвеждане. В това отношение е достатъчно да се изтъкне, че такова резюме се реализира извън посочения технологичен процес, доколкото се явява последващо спрямо него, и следователно е неотносимо към преценката дали такъв процес може да функционира точно и ефективно без разглежданите действия на възпроизвеждане.
39      Предвид изложеното по-горе на първия и втория въпрос следва да се отговори, че член 5, параграф 1 от Директива 2001/29 трябва да се тълкува в смисъл, че временните действия на възпроизвеждане като разглежданите в главното производство, осъществявани в хода на процес на снемане на данни, отговарят на условието, според което тези действия трябва да представляват неразделна и съществена част от технологичния процес, независимо от обстоятелството, че този процес започва и приключва с тях и те предполагат човешка намеса.
По третия и четвъртия въпрос, отнасящи се до условието, според което действията на възпроизвеждане трябва да целят единствено да се позволи или предаването на произведение или закрилян обект в мрежа между трети лица чрез посредник, или законното използване на такова произведение или на такъв обект
40      С третия и четвъртия въпрос, които следва да се разгледат заедно, запитващата юрисдикция по същество иска да се установи дали член 5, параграф 1 от Директива 2001/29 трябва да се тълкува в смисъл, че временните действия на възпроизвеждане като разглежданите в главното производство, осъществявани в хода на процес на снемане на данни, отговарят на условието, според което действията на възпроизвеждане трябва да преследват една-единствена цел, а именно да се позволи или предаването на произведение или закрилян обект в мрежа между трети лица чрез посредник, или законното използване на такова произведение или на такъв обект.
41      Най-напред следва да се подчертае, че разглежданите действия на възпроизвеждане не целят да се позволи предаване в мрежа между трети лица чрез посредник. При тези условия трябва да се изследва дали единствената цел на тези действия е да се позволи законно използване на произведение или на закрилян обект.
42      В това отношение, както следва от съображение 33 на Директива 2001/29, дадено използване се счита за законно, когато е разрешено от носителя на съответното право или когато не е ограничено от приложимото законодателство (Решение по дело Football Association Premier League и др., посочено по-горе, точка 168).
43      Следва да се отбележи, от една страна, че при описаните от запитващата юрисдикция обстоятелства в главното производство — където не се извършва последното действие от технологичния процес на снемане на данни, а именно отпечатването на откъса от единадесет думи, — разглежданият технологичен процес, който следователно включва създаването на TIFF файла, на текстовия файл и на файла, съдържащ откъса от единадесет думи, цели да се позволи по-ефикасно съставяне на резюмета на статии от пресата и следователно тяхното използване. От друга страна, нищо от преписката по делото, предоставена на Съда, не сочи, че резултатът от този технологичен процес, а именно откъсът от единадесет думи, цели да позволи някакво друго използване.
44      Тъй като става въпрос за законния или незаконен характер на споменатото използване, безспорно е, че съставянето на резюме на статии от пресата в случая не е позволено от носителите на авторските права върху тези статии. Независимо от това следва да се изтъкне, че такава дейност не е ограничена от правната уредба на Съюза. Освен това от съвпадащите твърдения на Infopaq и на DDF е видно, че съставянето на споменатото резюме не е дейност, ограничена от датската правна уредба.
45      При тези условия посоченото използване не би могло да се счита за незаконно.
46      Предвид изложеното по-горе, на третия и четвъртия въпрос следва да се отговори, че член 5, параграф 1 от Директива 2001/29 трябва да се тълкува в смисъл, че временните действия на възпроизвеждане като разглежданите в главното производство, осъществявани в хода на процес на снемане на данни, отговарят на условието, според което действията на възпроизвеждане трябва да преследват една-единствена цел, а именно да се позволи законното използване на произведение или на закрилян обект.
По петия и шестия въпрос, отнасящи се до условието, според което действията на възпроизвеждане не трябва да имат самостоятелно стопанско значение
47      Като се държи сметка за цялостния контекст на главното производство, както и за обхвата на предшестващите въпроси, петият и шестият въпрос следва да се разбират като насочени към това да се установи дали временните действия на възпроизвеждане като разглежданите в главното производство, осъществявани в хода на процес на снемане на данни, отговарят на условието, предвидено в член 5, параграф 1 от Директива 2001/29, според което тези действия не трябва да имат самостоятелно стопанско значение.
48      В това отношение следва да се напомни, че временните действия на възпроизвеждане по смисъла на посочения член 5, параграф 1 целят да позволят достъпа до защитените произведения и тяхното използване. Тъй като последните имат собствено стопанско значение, достъпът и използването им по необходимост също придобиват стопанско значение (вж. в този смисъл Решение по дело Football Association Premier League и др., посочено по-горе, точка 174).
49      Освен това, както произтича от съображение 33 от Директива 2001/29, временните действия на възпроизвеждане — по подобие на действията, позволяващи осъществяването на „browsing“ и „caching“ — са предназначени да улеснят използването на дадено произведение или да направят това използване по-ефективно. Ето защо на тези действия е присъщо да позволяват повишаване на производителността в рамките на такова използване и следователно да водят до увеличаване на печалбите или намаляване на производствените разходи.
50      Независимо от това посочените действия не трябва да имат самостоятелно стопанско значение, в смисъл че стопанската изгода, извличана от тяхното осъществяване, не трябва да бъде нито отделна, нито отделима от стопанската изгода, извличана от законното използване на даденото произведение, и не трябва да поражда допълнителна стопанска изгода, надхвърляща изгодата от споменатото използване на защитеното произведение. (вж. в този смисъл Решение по дело Football Association Premier League и др., посочено по-горе, точка 175).
51      Повишаването на производителността, произтичащо от осъществяването на временните действия на възпроизвеждане като разглежданите в главното производство, няма такова самостоятелно стопанско значение, доколкото стопанските изгоди, извличани от тяхното прилагане, се материализират едва при използването на възпроизведения обект, така че те не са нито отделни, нито отделими от изгодите, извличани от неговото използване.
52      За разлика от това изгода, извличана от временно действие на възпроизвеждане, е отделна и отделима, ако авторът на това действие може да реализира печалби поради икономическата експлоатация на самите временни копия.
53      Резултатът би бил същият, ако временните действия на възпроизвеждане водят до изменение на възпроизвеждания обект, какъвто той съществува към момента на започване на разглеждания технологичен процес, тъй като при това положение споменатите действия вече не целят да улеснят неговото използване, а използването на друг обект.
54      Следователно на петия и шестия въпрос следва да се отговори, че член 5, параграф 1 от Директива 2001/29 трябва да се тълкува в смисъл, че временните действия на възпроизвеждане като разглежданите в главното производство, осъществявани в хода на процес на снемане на данни, отговарят на условието, според което тези действия не трябва да имат самостоятелно стопанско значение, доколкото, от една страна, осъществяването на тези действия не дава възможност да се получи допълнителна изгода, надхвърляща изгодата от законното използване на защитеното произведение, а от друга страна, временните действия на възпроизвеждане не водят до изменение на това произведение.
По седмия въпрос, отнасящ се до условието, според което действията на възпроизвеждане не трябва нито да засягат нормалното използване на произведението, нито неоправдано да засягат законните интереси на притежателя на права
55      Със седмия си въпрос запитващата юрисдикция по същество иска да се установи дали член 5, параграф 5 от Директива 2001/29 трябва да се тълкува в смисъл, че временните действия на възпроизвеждане като разглежданите в главното производство, осъществявани в хода на процес на снемане на данни, отговарят на условието, според което действията на възпроизвеждане не могат нито да засягат нормалното използване на произведението, нито неоправдано да засягат законните интереси на притежателя на права.
56      В това отношение е достатъчно да се констатира, че ако тези действия на възпроизвеждане отговарят на всички условия по член 5, параграф 1 от Директива 2001/29, както го тълкува практиката на Съда, следва да се приеме, че те не засягат нормалното използване на произведението, нито неоправдано засягат законните интереси на притежателя на права (вж. Решение по дело Football Association Premier League и др., посочено по-горе, точка 181).
57      Следователно на седмия въпрос трябва да се отговори, че член 5, параграф 5 от Директива 2001/29 следва да се тълкува в смисъл, че ако отговарят на всички условия по член 5, параграф 1 от тази директива, временните действия на възпроизвеждане като разглежданите в главното производство, осъществявани в хода на процес на снемане на данни, трябва да се считат за отговарящи на условието, според което действията на възпроизвеждане не могат нито да засягат нормалното използване на произведението, нито неоправдано да засягат законните интереси на притежателя на права.
По съдебните разноски
58      С оглед на обстоятелството, че за страните по главното производство настоящото дело представлява отклонение от обичайния ход на производството пред запитващата юрисдикция, последната следва да се произнесе по съдебните разноски. Разходите, направени за представяне на становища пред Съда, различни от тези на посочените страни, не подлежат на възстановяване.
По изложените съображения Съдът (трети състав) реши:
1) Член 5, параграф 1 от Директива 2001/29/ЕО на Европейския парламент и на Съвета от 22 май 2001 година относно хармонизирането на някои аспекти на авторското право и сродните му права в информационното общество следва да се тълкува в смисъл, че временните действия на възпроизвеждане като разглежданите в главното производство, осъществявани в хода на процес, наречен „снемане на данни“,
– отговарят на условието, според което тези действия трябва да представляват неразделна и съществена част от технологичния процес, независимо от обстоятелството, че този процес започва и приключва с тях и те предполагат човешка намеса,
– отговарят на условието, според което действията на възпроизвеждане трябва да преследват една-единствена цел, а именно да се позволи законното използване на произведение или на закрилян обект,
– отговарят на условието, според което тези действия не трябва да имат самостоятелно стопанско значение, доколкото, от една страна, осъществяването на тези действия не дава възможност да се получи допълнителна изгода, надхвърляща изгодата от законното използване на защитеното произведение, а от друга страна, временните действия на възпроизвеждане не водят до изменение на това произведение.
2) Член 5, параграф 5 от Директива 2001/29 трябва да се тълкува в смисъл, че ако отговарят на всички условия по член 5, параграф 1 от тази директива, временните действия на възпроизвеждане като разглежданите в главното производство, осъществявани в хода на процес, наречен „снемане на данни“, трябва да се считат за отговарящи на условието, според което действията на възпроизвеждане не могат нито да засягат нормалното използване на произведението, нито неоправдано да засягат законните интереси на притежателя на права.
Подписи
РЕШЕНИЕ НА СЪДА (голям състав)
24 януари 2012 година ( *1 )
„Социална политика — Директива 2003/88/ЕО — Член 7 — Право на платен годишен отпуск — Условие за възникване на правото, наложено от национална правна уредба — Отсъствие на работника — Право на отпуск с продължителност в зависимост от вида на отсъствието — Национална правна уредба, която противоречи на Директива 2003/88 — Роля на националния съд“
По дело C-282/10
с предмет преюдициално запитване, отправено на основание член 267 ДФЕС от Cour de cassation (Франция) с акт от 2 юни 2010 г., постъпил в Съда на 7 юни 2010 г., в рамките на производство по дело
Maribel Dominguez
срещу
Centre informatique du Centre Ouest Atlantique,
Préfet de la région Centre,
СЪДЪТ (голям състав),
състоящ се от: г-н V. Skouris, председател, г-н A. Tizzano, г-н J. N. Cunha Rodrigues, г-н K. Lenaerts и г-н U. Lõhmus, председатели на състави, г-н A. Rosas, г-н E. Levits (докладчик), г-н A. Ó Caoimh, г-н L. Bay Larsen, г-н T. von Danwitz и г-н Ал. Арабаджиев, съдии,
генерален адвокат: г-жа V. Trstenjak,
секретар: г-жа R. Şereş, администратор,
предвид изложеното в писмената фаза на производството и в съдебното заседание от 17 май 2011 г.,
като има предвид становищата, представени:
—
за г-жа Dominguez, от адв. H. Masse-Dessen и адв. V. Lokiec, avocats,
—
за Centre informatique du Centre Ouest Atlantique, от адв. D. Célice, avocat,
—
за френското правителство, от г-н G. de Bergues, както и от г-жа A. Czubinski и г-жа N. Rouam, в качеството на представители,
—
за датското правителство, от г-н S. Juul Jørgensen, в качеството на представител,
—
за нидерландското правителство, от г-жа C. Wissels и г-жа M. Noort, в качеството на представители,
—
за Европейската комисия, от г-н M. van Beek и г-н M. van Hoof, в качеството на представители,
след като изслуша заключението на генералния адвокат, представено в съдебното заседание от 8 септември 2011 г.,
постанови настоящото
Решение
1
Преюдициалното запитване се отнася до тълкуването на член 7 от Директива 2003/88/ЕО на Европейския парламент и на Съвета от 4 ноември 2003 година относно някои аспекти на организацията на работното време (ОВ L 299, стp. 9; Специално издание на български език, 2007 г., глава 5, том 7, стр. 3).
2
Запитването е отправено в рамките на спор между г-жа Dominguez и нейния работодател, Centre informatique du Centre Ouest Atlantique (наричан по-нататък „CICOA“), по повод молбата на г-жа Dominguez да ѝ се признае право на платения годишен отпуск, който не е използвала в периода от ноември 2005 г. до януари 2007 г. поради отпуск по болест вследствие на злополука, или евентуално да получи обезщетение за неизползван отпуск.
Правна уредба
Правна уредба на Съюза
3
Член 1 от Директива 2003/88 гласи:
„Предмет и приложно поле
1.   Настоящата директива определя минималните изисквания за безопасност и здраве при организацията на работното време.
2.   Настоящата директива се прилага за:
а)
минималната продължителност на […] годишния отпуск […]
“.
4
Член 7 от тази директива има следното съдържание:
„Годишен отпуск
1.   Държавите членки предприемат необходимите мерки, за да гарантират, че всеки работник има право на платен годишен отпуск от най-малко четири седмици в съответствие с условията за придобиване на право и предоставяне на такъв отпуск, предвидени от националното законодателство и/или практика.
2.   Минималният период за платен годишен отпуск не може да се замества с финансово обезщетение, освен при прекратяване на трудовото правоотношение“.
5
Член 15 от тази директива предвижда:
„По-благоприятни разпоредби
Настоящата директива не засяга правото на държавите членки да прилагат или въвеждат законови, подзаконови или административни разпоредби, които са по-благоприятни за защитата на безопасността и здравето на работниците, или да улесняват или разрешават прилагането на колективни трудови договори или споразумения между социалните партньори, които са по-благоприятни за защитата на безопасността и здравето на работниците“.
6
Член 17 от Директива 2003/88 предвижда държавите членки да могат да дерогират определени нейни разпоредби. Не се допуска дерогиране на член 7 от директивата.
Национална правна уредба
7
Член L. 223-2, първа алинея от Code du travail [Кодекс на труда] предвижда:
„Всеки работник, който през референтната година действително е полагал труд при един и същ работодател общо поне един месец, има право на отпуск от два и половина работни дни за всеки отработен месец, като общата продължителност на полагаемия отпуск не може да надвишава тридесет работни дни“.
8
Съгласно член L. 223-4 от посочения Code du travail:
„При определянето на продължителността на отпуска четири отработени седмици, или двадесет и четири работни дни, се считат за един месец действително положен труд. За периоди на действително положен труд се считат времето на платен отпуск, […] компенсиращи[те] почивни дни, […] време[то] за почивка на работничките родилки, получените въз основа на намаляване на работното време почивни дни и ограниченото до една година без прекъсване време, през което изпълнението на трудовия договор е спряно поради трудова злополука или професионално заболяване. […]“.
9
По силата на член ХIV, четвърта алинея от типовия вътрешен правилник за прилагането на националния колективен трудов договор за служителите на социалноосигурителните институции:
„Право на годишен отпуск за съответната година не възниква за времето на отсъствие поради общо или продължително заболяване, наложило прекъсване на работата за дванадесет или повече последователни месеца […]. От момента на завръщането си на работа съответният служител отново има право на годишен отпуск, като продължителността на отпуска се определя пропорционално на времето на действително положения труд, за което още не е ползван годишен отпуск“.
Спорът по главното производство и преюдициалните въпроси
10
Г-жа Dominguez е служителка на CICOA от 1987 г. и за нея се прилага националният колективен трудов договор за служителите на социалноосигурителните институции. Вследствие на злополука по пътя между нейното местоживеене и работното ѝ място, тя ползва отпуск по болест в периода от 3 ноември 2005 г. до 7 януари 2007 г.
11
Г-жа Dominguez сезира първоинстанционния трудов съд, а след това — Сour d’appel de Limoges [Апелативен съд, Лимож], за да ѝ бъде признато правото на платен отпуск от 22,5 работни дни за този период или евентуално да ѝ бъде заплатено обезщетение за неизползван отпуск.
12
Тъй като посочените юрисдикции отхвърлят исканията на служителката, г-жа Dominguez подава касационна жалба. Тя поддържа, че злополуката по пътя е трудова злополука и се урежда от същите правила като последната. В този смисъл на основание член L. 223-4 от Code du travail при изчисляването на платения ѝ отпуск периодът на спиране на изпълнението на трудовия ѝ договор вследствие на злополуката по пътя следвало да се зачита за период на действително положен труд.
13
Предвид практиката на Съда във връзка с член 7 от Директива 2003/88, Cour de cassation изразява съмнение в съвместимостта на приложимите национални разпоредби с този член.
14
При тези обстоятелства Cour de cassation решава да спре производството и да постави на Съда следните преюдициални въпроси:
„1)
Трябва ли член 7, параграф 1 от Директива 2003/88 […] да се тълкува в смисъл, че не допуска национални разпоредби или практики, които предвиждат, че правото на платен годишен отпуск е обусловено от действително полагане на труд не по-малко от десет дни (или от един месец) през референтния период?
2)
При утвърдителен отговор трябва ли по силата на член 7 от Директива 2003/88 […], който урежда специфично задължение на работодателя, доколкото предвижда право на платен отпуск в полза на работника, отсъстващ по здравословни причини за период, равен или по-голям от една година, сезираният със спор между частноправни субекти национален съд да не приложи национална разпоредба, която противоречи на този член, тъй като в случая тя обуславя възникването на правото на платен годишен отпуск от действително полагане на труд не по-малко от десет дни през референтната година?
3)
Доколкото член 7 от Директива 2003/88 […] не прави никакво разграничение между работниците според това дали отсъствието им от работа през референтния период се дължи на трудова злополука, професионална болест, злополука по пътя към или от работното място или общо заболяване, имат ли работниците право по силата на този текст на платен отпуск с една и съща продължителност независимо от основанието за отсъствието им по здравословни причини, или този текст трябва да се тълкува в смисъл, че допуска възможност продължителността на платения отпуск да е различна в зависимост от основанието за отсъствието на работника, когато националният закон предвижда при определени условия по-голяма продължителност на платения годишен отпуск от предвидената в Директива [2003/88] минимална продължителност от четири седмици?“.
По първия въпрос
15
С първия си въпрос запитващата юрисдикция иска по същество да установи дали член 7, параграф 1 от Директива 2003/88 трябва да се тълкува в смисъл, че не допуска национални разпоредби или практики, които предвиждат, че правото на платен годишен отпуск е обусловено от наличието на период на действително полагане на труд не по-малко от десет дни или от един месец през референтния период.
16
В това отношение следва да се напомни, че съгласно постоянната съдебна практика правото на платен годишен отпуск на всеки работник трябва да бъде считано за особено важен принцип на социалното право на Съюза, който не може да бъде дерогиран и чието прилагане от компетентните национални органи може да бъде осъществено само в рамките, изрично посочени от самата Директива 93/104/ЕО на Съвета от 23 ноември 1993 година относно някои аспекти на организацията на работното време (OВ L 307, стр. 18), кодифицирана с Директива 2003/88 (вж. Решение от 26 юни 2001 г. по дело BECTU, C-173/99, Recueil, стр. I-4881, точка 43, Решение от 20 януари 2009 г. по дело Schultz-Hoff и др., C-350/06 и C-520/06, Сборник, стр. I-179, точка 22 и Решение от 22 ноември 2011 г. по дело KHS, C-214/10, точка 23).
17
Така Директива 93/104 трябва да се тълкува в смисъл, че забранява на държавите членки да ограничават едностранно предоставеното на всички работници право на платен годишен отпуск, като поставят условие за възникването му, което изключва някои работници от кръга на лицата, които разполагат с това право (Решение по дело BECTU, посочено по-горе, точка 52).
18
Несъмнено държавите членки могат да определят във вътрешната си правна уредба условията за упражняване и осъществяване на правото на платен годишен отпуск, но при все това те не могат да обвържат с каквото и да е условие самото съществуване на това право (вж. Решение по дело Schultz-Hoff и др., посочено по-горе, точка 46).
19
Така условията и редът за изпълнение и прилагане, необходими за осъществяване на изискванията на Директива 93/104, кодифицирана с Директива 2003/88, могат да съдържат определени различия относно условията за упражняване на правото на платен годишен отпуск, но тази директива не позволява на държавите членки да изключат самото възникване на правото, изрично предоставено на всички работници (Решение по дело BECTU, посочено по-горе, точка 55 и Решение по дело Schultz-Hoff и др., посочено по-горе, точка 47).
20
Освен това, тъй като Директива 2003/88 не прави никакво разграничение между работниците, които отсъстват от работа поради отпуск по болест през референтния период, и работниците, които действително са полагали труд през посочения период (вж. Решение по дело Schultz-Hoff и др., посочено по-горе, точка 40), следователно относно работниците в надлежно предписан отпуск по болест правото на платен годишен отпуск, предоставено от тази директива на всички работници, не може да бъде обвързано от държава членка със задължението за действително полагане на труд през установения от държавата референтен период (Решение по дело Schultz-Hoff и др., посочено по-горе, точка 41).
21
От гореизложеното следва, че член 7, параграф 1 от Директива 2003/88 трябва да се тълкува в смисъл, че не допуска национални разпоредби или практики, които предвиждат, че правото на платен годишен отпуск е обусловено от наличието на период на действително полагане на труд не по-малко от десет дни или от един месец през референтния период.
По втория въпрос
22
С втория си въпрос запитващата юрисдикция иска по същество да установи дали член 7 от Директива 2003/88 трябва да се тълкува в смисъл, че в спорове между частноправни субекти не трябва да бъде приложена противоречаща на посочения член 7 национална разпоредба, която предвижда, че правото на платен годишен отпуск е обусловено от наличието на минимален период на действително полагане на труд през референтния период.
23
Веднага следва да се отбележи, че въпросът дали дадена национална разпоредба трябва да се остави без приложение, доколкото противоречи на правото на Съюза, се поставя само ако тази разпоредба не се поддава на тълкуване в съответствие с директивите.
24
В това отношение според постоянната съдебна практика от националните юрисдикции се изисква при прилагане на вътрешното право да го тълкуват, доколкото е възможно, в светлината на текста и целите на съответната директива, за да постигнат предвидения от последната резултат и следователно да спазят член 288, трета алинея ДФЕС. Това задължение за съответстващо на директивите тълкуване на националното право всъщност е присъщо за системата на Договора за функционирането на Европейския съюз, доколкото дава възможност на националните юрисдикции в рамките на своята компетентност да осигурят пълната ефикасност на правото на Съюза, когато се произнасят по споровете, с които са сезирани (вж. по-специално Решение от 5 октомври 2004 г. по дело Pfeiffer и др., C-397/01—C-403/01, Recueil, стр. I-8835, точка 114, Решение от 23 април 2009 г. по дело Angelidaki и др., C-378/07—C-380/07, Сборник, стр. I-3071, точки 197 и 198, както и Решение от 19 януари 2010 г. по дело Kücükdeveci, C-555/07, Сборник, стр. I-365, точка 48).
25
При все това този принцип за съответстващо на директивите тълкуване на националното право има определени ограничения. Така задължението на националния съд да се позовава на съдържанието на директива при тълкуване и прилагане на релевантните норми на вътрешното право, се ограничава от общите принципи на правото и не може да служи за основа на тълкуване contra legem на националното право (вж. Решение от 15 април 2008 г. по дело Impact, C-268/06, Сборник, стр. I-2483, точка 100 и Решение по дело Angelidaki и др., посочено по-горе, точка 199).
26
В главното производство запитващата юрисдикция счита, че е изправена пред такова ограничение. Според нея член L. 223-2, първа алинея от Code du travail, който предвижда, че правото на платен годишен отпуск е обусловено от действително полагане на труд не по-малко от един месец през референтния период, не подлежи на тълкуване в съответствие с член 7 от Директива 2003/88.
27
В това отношение следва да се напомни, че принципът за съответстващо на директивите тълкуване изисква освен това националните юрисдикции да използват всички свои правомощия, като вземат предвид цялото вътрешно право и като приложат признатите от последното методи за тълкуване, за да гарантират пълната ефективност на съответната директива и да стигнат до разрешение, което съответства на преследваната от нея цел (вж. Решение от 4 юли 2006 г. по дело Adeneler и др., C-212/04, Recueil, стр. I-6057, точка 111, както и Решение по дело Angelidaki и др., посочено по-горе, точка 200).
28
В главното производство обаче член L. 223-4 от Code du travail, съгласно който за определени периоди на отсъствие от работа не е налице изискването за действително полагане на труд през референтния период, е неразделна част от вътрешното право, която следва да се вземе предвид от националните юрисдикции.
29
Всъщност ако с цел да осигури пълното действие на член 7 от Директива 2003/88 националната юрисдикция бе тълкувала член L. 223-4 от Code du travail в смисъл, че времето на отсъствие поради злополука по пътя към или от работното място трябва да бъде приравнено на време на отсъствие поради трудова злополука, тази юрисдикция нямаше да се изправи пред посоченото в точка 26 от настоящото решение ограничение за тълкуването на член L. 223-2 от Code du travail в съответствие с директивата.
30
В това отношение следва да се уточни, че член 7 от Директива 2003/88 не прави никакво разграничение между работниците, които отсъстват през референтния период поради отпуск по болест, и работниците, които действително са полагали труд през този период (вж. точка 20 от настоящото решение). Следователно държавите членки не могат да обвързват правото на платен годишен отпуск на работника, отсъстващ от работа по здравословни причини през референтния период, със задължението за действително полагане на труд през същия този период. В този смисъл съгласно член 7 от Директива 2003/88 правото на всеки работник на най-малко четири седмици платен годишен отпуск не бива да се накърнява, независимо дали е бил в отпуск по болест през посочения референтен период вследствие на злополука, настъпила на работното място или на друго място, или вследствие на заболяване от каквото и да е естество или произход.
31
От гореизложеното следва, че запитващата юрисдикция трябва да провери, като вземе предвид цялото вътрешно право, по-специално член L. 223-4 от Code du travail, и като приложи признатите от последното методи за тълкуване, за да гарантира пълната ефективност на Директива 2003/88 и да стигне до разрешение, което съответства на преследваната от нея цел, дали може да тълкува това право така, че отсъствието на работника поради злополука по пътя към или от работното място да може да се приравни на някоя от хипотезите, посочени в този член от Code du travail.
32
В случай че подобно тълкуване не е възможно, следва да се прецени дали член 7, параграф 1 от Директива 2003/88 произвежда непосредствено действие, и ако е така, дали г-жа Dominguez може да се позове на него срещу ответниците в главното производство, по-специално срещу своя работодател, а именно CICOA, като се има предвид правното им естество.
33
В това отношение от постоянната практика на Съда следва, че когато от гледна точка на съдържанието си разпоредбите на една директива са безусловни и достатъчно точни, частноправните субекти могат да се позовават на тях пред националните съдилища срещу държавата, ако тя не е транспонирала в срок директивата в националното право или ако я е транспонирала неправилно (вж. по-специално Решение по дело Pfeiffer и др., посочено по-горе, точка 103 и цитираната съдебна практика).
34
Член 7 от Директива 2003/88 обаче отговаря на тези критерии, като се има предвид, че възлага по недвусмислен начин на държавите членки задължение за постигането на точен резултат, без да предвижда никакви условия за прилагането на установеното в него правило, което изисква всеки работник да разполага с право на платен годишен отпуск от най-малко четири седмици.
35
Макар член 7 от Директива 2003/88 да оставя на държавите членки известна свобода на преценка при приемането на условията за придобиване и предоставяне на установеното в него право на платен годишен отпуск, това обстоятелство не засяга точния и безусловен характер на задължението, предписано от този член. В това отношение следва да се отбележи, че член 7 от Директива 2003/88 не е сред разпоредбите на посочената директива, които е позволено да бъдат дерогирани съгласно член 17 от нея. Следователно е възможно да се определи минималната защита, която при всички положения трябва да бъде осигурена от държавите членки по силата на член 7 (вж. по аналогия Решение по дело Pfeiffer и др., посочено по-горе, точка 105).
36
Тъй като член 7, параграф 1 от Директива 2003/88 отговаря на необходимите условия, за да породи непосредствено действие, по-нататък е необходимо да се посочи, че CICOA, един от двамата ответници в главното производство и работодател на г-жа Dominguez, е институция с дейност в областта на социалното осигуряване.
37
Вярно е, че съгласно постоянната съдебна практика дадена директива не може сама по себе си да поражда задължения за частноправен субект, и следователно позоваването на самата директива не е възможно срещу частноправен субект (вж. по-специално Решение от 14 юли 1994 г. по дело Faccini Dori, C-91/92, Recueil, стр. I-3325, точка 20, Решение от 7 март 1996 г. по дело El Corte Inglés, C-192/94, Recueil, стр. I-1281, точка 15, Решение по дело Pfeiffer и др., посочено по-горе, точка 108 и Решение по дело Kücükdeveci, посочено по-горе, точка 46).
38
Въпреки това е необходимо да се напомни, че когато правните субекти имат възможност да се позоват на дадена директива не срещу частноправен субект, а срещу държавата, те могат да направят това, независимо дали последната действа в качеството на работодател или на орган на публична власт. Всъщност и в двата случая следва да се предотврати възможността държавата да извлече предимство, поради това че не спазва правото на Съюза (вж. по-специално Решение от 26 февруари 1986 г. по дело Marshall, 152/84, Recueil, стр. 723, точка 49, Решение от 12 юли 1990 г. по дело Foster и др., C-188/89, Recueil, стр. I-3313, точка 17 и Решение от 14 септември 2000 г. по дело Collino и Chiappero, C-343/98, Recueil, стр. I-6659, точка 22).
39
В този смисъл организация, на която независимо от правната форма е възложено предоставянето на услуги в обществен интерес по силата на акт на публичен орган и под неговия надзор и която поради тази причина разполага с изключителни правомощия в сравнение с тези, които произтичат от правните норми, приложими към отношенията между частни лица, спада към правните субекти, на които могат да бъдат противопоставени разпоредбите на директива с непосредствено действие (вж. по-специално Решение по дело Foster и др., посочено по-горе, точка 20, Решение по дело Collino и Chiappero, посочено по-горе, точка 23 и Решение от 19 април 2007 г. по дело Farrell, C-356/05, Сборник, стр. I-3067, точка 40).
40
Следователно националният съд трябва да провери дали е възможно позоваване на член 7, параграф 1 от Директива 2003/88 срещу CICOA.
41
Ако отговорът е утвърдителен, като последица от член 7 от Директива 2003/88, който отговаря на необходимите условия, за да породи непосредствено действие, националната юрисдикция ще трябва да остави без приложение всички национални разпоредби, които му противоречат.
42
Ако отговорът е отрицателен, следва да се напомни, че дори ясна, точна и безусловна разпоредба на директива, чиято цел е да предостави права или да възложи задължения на частноправни субекти, не може да се прилага в рамките на спор, чиито страни са единствено частноправни субекти (вж. Решение по дело Pfeiffer и др., посочено по-горе, точка 109).
43
В такъв случай увредената от несъответствието на националното право с правото на Съюза страна все пак ще може да се позове на съдебната практика, произтичаща от Решение от 19 ноември 1991 г. по дело Francovich и др. (C-6/90 и C-9/90, Recueil, стр. I-5357), за да получи евентуално обезщетение за претърпяната вреда.
44
Следователно на втория въпрос трябва да се отговори:
—
че запитващата юрисдикция трябва да провери, като вземе предвид цялото вътрешно право, по-специално член L. 223-4 от Code du travail, и като приложи признатите от последното методи за тълкуване, за да гарантира пълната ефективност на член 7 от Директива 2003/88 и да стигне до разрешение, което съответства на преследваната от нея цел, дали може да тълкува това право така, че отсъствието на работника поради злополука по пътя към или от работното място да може да се приравни на някоя от хипотезите, посочени в този член от Code du travail.
—
Ако такова тълкуване не е възможно, националната юрисдикция трябва да провери дали предвид правното естество на ответниците в главното производство срещу тях може да бъде изтъкнато непосредственото действие на член 7, параграф 1 от Директива 2003/88.
—
Ако националната юрисдикция не постигне предвидения в член 7 от Директива 2003/88 резултат, увредената от несъответствието на националното право с правото на Съюза страна все пак ще може да се позове на Решение по дело Francovich и др., посочено по-горе, за да получи евентуално обезщетение за претърпяната вреда.
По третия въпрос
45
С третия си въпрос запитващата юрисдикция иска по същество да установи дали член 7 от Директива 2003/88 трябва да се тълкува в смисъл, че не допуска национална разпоредба, която предвижда платен годишен отпуск с продължителност, която е по-голяма или равна на гарантираната от тази директива минимална продължителност от четири седмици в зависимост от основанието за отсъствие на работника по болест.
46
Във връзка с това следва да се напомни, както е констатирано в точка 30 от настоящото решение, че член 7 от Директива 2003/88 не прави никакво разграничение в зависимост от основанието за отсъствие на работника в надлежно предписан отпуск по болест и че всеки работник има право на най-малко четири седмици платен годишен отпуск, независимо дали ползва отпуск по болест вследствие на злополука, настъпила на работното място или на друго място, или вследствие на заболяване от каквото и да е естество или произход.
47
При все това, както отбелязват генералният адвокат в точка 178 от своето заключение и Европейската комисия в своето писмено становище, направената в предходната точка констатация не означава, че Директива 2003/88 не допуска национални разпоредби, които предвиждат право на платен годишен отпуск с продължителност над четири седмици, което се предоставя при определените в националното право условия за придобиване и предоставяне.
48
Всъщност от текста на член 1, параграф 1 и параграф 2, буква a), член 7, параграф 1 и член 15 от Директива 2003/88 изрично следва, че в предмета на последната се включва единствено определянето на минималните изисквания за безопасност и здраве при организацията на работното време, като не се засяга правото на държавите членки да прилагат национални разпоредби, които са по-благоприятни за защитата на работниците.
49
Така държавите членки могат да предвидят, че предоставеното от националната правна уредба право на платен годишен отпуск ще има различна продължителност в зависимост от основанието за отсъствието на работника по здравословни причини, при условие тя да е винаги по-голяма или равна на минималната продължителност от четири седмици, предвидена в член 7 от посочената директива.
50
От гореизложеното следва, че член 7, параграф 1 от Директива 2003/88 трябва да се тълкува в смисъл, че допуска национална разпоредба, която предвижда платен годишен отпуск с продължителност, която е по-голяма или равна на гарантираната от тази директива минимална продължителност от четири седмици в зависимост от основанието за отсъствие на работника по болест.
По съдебните разноски
51
С оглед на обстоятелството, че за страните по главното производство настоящото дело представлява отклонение от обичайния ход на производството пред запитващата юрисдикция, последната следва да се произнесе по съдебните разноски. Разходите, направени за представяне на становища пред Съда, различни от тези на посочените страни, не подлежат на възстановяване.
По изложените съображения Съдът (голям състав) реши:
1)
Член 7, параграф 1 от Директива 2003/88/ЕО на Европейския парламент и на Съвета от 4 ноември 2003 година относно някои аспекти на организацията на работното време трябва да се тълкува в смисъл, че не допуска национални разпоредби или практики, които предвиждат, че правото на платен годишен отпуск е обусловено от наличието на период на действително полагане на труд не по-малко от десет дни или от един месец през референтния период.
2)
Запитващата юрисдикция трябва да провери, като вземе предвид цялото вътрешно право, по-специално член L. 223-4 от Code du travail, и като приложи признатите от последното методи за тълкуване, за да гарантира пълната ефективност на член 7 от Директива 2003/88 и да стигне до разрешение, което съответства на преследваната от нея цел, дали може да тълкува това право така, че отсъствието на работника поради злополука по пътя към или от работното място да може да се приравни на някоя от хипотезите, посочени в този член от Code du travail.
Ако такова тълкуване не е възможно, националната юрисдикция трябва да провери дали предвид правното естество на ответниците в главното производство срещу тях може да бъде изтъкнато непосредственото действие на член 7, параграф 1 от Директива 2003/88.
Ако националната юрисдикция не постигне предвидения в член 7 от Директива 2003/88 резултат, увредената от несъответствието на националното право с правото на Съюза страна все пак ще може да се позове на Решение от 19 ноември 1991 г. по дело Francovich и др. (C-6/90 и C-9/90), за да получи евентуално обезщетение за претърпяната вреда.
3)
Член 7, параграф 1 от Директива 2003/88 трябва да се тълкува в смисъл, че допуска национална разпоредба, която предвижда платен годишен отпуск с продължителност, която е по-голяма или равна на гарантираната от тази директива минимална продължителност от четири седмици в зависимост от основанието за отсъствие на работника по болест.
Подписи
РЕШЕНИЕ НА СЪДА (първи състав)
2 февруари 2012 година ( *1 )
„Конвенция за определяне на статута на Европейските училища — Тълкуване и прилагане на член 12, точка 4, буква а) и член 25, точка 1 — Право на командированите учители да имат достъп до същото кариерно развитие и същото увеличение на заплатите като техните национални колеги — Изключване на някои учители, командировани от Обединеното кралство в Европейските училища, от достъп до по-изгодни скали за заплащане и до други допълнителни плащания, предоставяни на националните им колеги — Несъвместимост с член 12, точка 4, буква а) и член 25, точка 1“
По дело C-545/09
с предмет иск на основание член 26 от Конвенцията за определяне на статута на Европейските училища, предявен на 22 декември 2009 г.,
Европейска комисия, за която се явяват г-н J. Currall и г-жа B. Eggers, в качеството на представители, със съдебен адрес в Люксембург,
ищец,
срещу
Обединено кралство Великобритания и Северна Ирландия, за което се явяват г-жа H. Walker, в качеството на представител, и адв. J. Coppel, barrister,
ответник,
СЪДЪТ (първи състав),
състоящ се от: г-н A. Tizzano, председател на състав, г-н A. Borg Barthet, г-н M. Ilešič (докладчик), г-н J.-J. Kasel и г-жа M. Berger, съдии,
генерален адвокат: г-н P. Mengozzi,
секретар: г-жа K. Sztranc-Sławiczek, администратор,
предвид изложеното в писмената фаза на производството и в съдебното заседание от 4 май 2011 г.,
след като изслуша заключението на генералния адвокат, представено в съдебното заседание от 7 юли 2011 г.,
постанови настоящото
Решение
1
С иска си Европейската комисия моли Съда да установи, че член 12, точка 4, буква а) от Конвенцията за определяне на статута на Европейските училища от 21 юни 1994 г. (ОВ L 212, стр. 3; Специално издание на български език, 2007 г., глава 16, том 1, стр. 16; наричана по-нататък „Конвенцията“) трябва да се тълкува и прилага така, че на командированите от държава членка учители да се гарантира по време на тяхното командироване достъп до същото кариерно развитие и същото увеличение на заплатите като тези, от които се ползват учителите, назначени на територията на тази държава членка, и че изключването на някои учители, командировани от Обединено кралство Великобритания и Северна Ирландия, от достъп по време на тяхното командироване до по-изгодни равнища на заплащане (по-конкретно обозначените като „threshold pay“, „excellent teacher system“ или „advanced skills teachers“) и до други допълнителни плащания (като „teaching and learning responsibility payments“), както и от развитие в рамките на съществуващото равнище на заплащане, от което се ползват учителите, наети на работа в обществените училища в Англия и Уелс, е несъвместимо с член 12, точка 4, буква а) и член 25, точка 1 от Конвенцията.
Правна уредба
Конвенцията и Уставът на командирования персонал
2
Първоначално Eвропейските училища са създадени въз основа на два инструмента, а именно, от една страна, Устава на Европейското училище, подписан в Люксембург на 12 април 1957 г. (Сборник с договори на ООН, том 443, стр. 129), и от друга — Протокола относно създаването на Европейски училища, изготвен във връзка с Устава на Европейското училище и подписан в Люксембург на 13 април 1962 г. (Сборник с договори на ООН, том 752, стр. 267).
3
Тези инструменти са заменени с Конвенцията, която влиза в сила на 1 октомври 2002 г. и представлява приложимият понастоящем инструмент. За разлика от първоначалните инструменти, по които само държавите членки са били страни, Конвенцията е сключена и от Европейските общности, които са оправомощени за тази цел с Решение 94/557/ЕО, Евратом на Съвета от 17 юни 1994 г. относно упълномощаване на Европейската общност и Европейската общност за атомна енергия да подпишат и приемат Конвенция за определяне на [статута] на Eвропейските училища (ОВ L 212, стр. 1; Специално издание на български език, 2007 г., глава 16, том 1, стр. 14).
4
Трето съображение от Конвенцията гласи:
„като отчитат, че системата [на Европейските] училища е „sui generis“; като прецениха, че тя представлява форма на сътрудничество между държавите членки и между тях и Европейските общности, като напълно съответстваща на отговорностите на държавите членки по отношение на учебното съдържание и организацията на тяхната образователна система и тяхното културно и езиково [разнообразие]“.
5
Член 3, параграф 2 от тази конвенция предвижда:
„Обучението се осъществява от учители, [командировани] или назначени от държавите членки в съответствие с решенията, приети от Управителния съвет съгласно процедурата, установена в член 12, [точка] 4“.
6
Член 12, точка 4, буква а) от посочената конвенция, който е част от дял II, озаглавен „Органи на училищата“, гласи:
„По административните въпроси Управителният съвет:
4
а)
всяка година определя, по предложение на инспектората, [нуждите от учителски персонал] чрез откриване [и] закриване на длъжности. Той [следи за справедливото] разпределение на длъжностите между държавите членки. Той урежда с правителствата въпросите, свързани с [назначаването или командироването] на учителите от средните училища, от основните училища, както и на съветниците по образователните въпроси на училището. Персоналът запазва правата си за повишаване и пенсиониране, гарантирани му по силата на [неговото национално законодателство];“.
7
Член 25 от същата конвенция гласи следното:
„Бюджетът на училищата се формира от:
1)
вноски от държавите членки [чрез продължаващото] изплащане на възнаграждения[та] на [командирования или назначен] учителски състав, и, когато е уместно, финансови вноски по решение на Управителния съвет, взето с единодушие;
2)
вноската от Европейските общности, която е предназначена да покрие разликата между общия размер на разходите на училищата и общата сума от другите приходи;
3)
вноски от организации, които не спадат към Общността, с които Управителният съвет е сключил споразумение;
4)
собствени приходи на училището, особено училищните такси, които Управителният съвет начислява на родителите;
5)
други приходи.
Условията за предоставяне на вноските от Европейските общности се уреждат със специално споразумение между Управителният съвет и Комисията“.
8
Съгласно член 26 от Конвенцията „Съдът на Европейските общности има изключителна юрисдикция при спорове между договарящите страни, отнасящи се до тълкуването и прилагането на тази конвенция, които не са разрешени от Управителния съвет“.
9
На основание член 12, точка 1 от посочената конвенция Управителният съвет е приел Устав на командирования персонал в Европейските училища (наричан по-нататък „Уставът на командирования персонал“), който съдържа по-специално разпоредби относно възнаграждението и условията на труд на учителите от Европейските училища.
10
Член 10, параграф 1 от Устава на командирования персонал изисква командированите учители да притежават необходимите дипломи и да отговарят на условията за заемане на еквивалентни длъжности в тяхната страна на произход. Глава III от този устав, озаглавена „Оценяване“, съдържа член 30, в първа алинея от който се предвижда, че „[к]омпетентността, ефективността и поведението в работата на всеки член на учителския и наблюдаващ персонал, както и за заместник-директорите са предмет на доклад за оценка, изготвян от директора и от националния инспектор в съответствие с реда и условията, определени в Правилника за прилагане. В случай на несъгласие докладът на националния инспектор е решаващ“.
11
В съответствие с член 49 от посочения устав командированите учители получават, от една страна, своите национални заплати, плащани от компетентните национални орани, и от друга страна, разликата между предвиденото в този устав възнаграждение и равностойността на националната заплата, от която са приспаднати задължителните социални удръжки, като тази разлика се плаща от Европейското училище (наричана по-нататък „европейската надбавка“).
12
По силата на член 72, параграф 1 от Устава на командирования персонал член на персонала, който прекратява окончателно своите функции, има право при напускането си, доколкото то не е резултат от дисциплинарна мярка, да му бъде изплатено обезщетение за напускане в размер, пропорционален на действително прослуженото време, но за не повече от девет години. Съгласно параграф 2 от същия член това обезщетение се изчислява въз основа на разликата между последното основно европейско възнаграждение за месец и половина, индексирано с коригиращия коефициент, определен за страната на произход, и последното основно национално възнаграждение за месец и половина за всяка прослужена година.
13
За сметка на това в този устав не е предвиден пенсионен режим за командированите учители, които през периода на тяхното командироване продължават да плащат вноски по своите национални системи.
Приложим режим към учителите, наети на работа в Англия и Уелс
14
В Обединеното кралство образованието спада към компетентността на децентрализирани власти, които се разпределят в три отделни зони, а именно Англия и Уелс, които заедно образуват една зона, Северна Ирландия и Шотландия. Условията на труд във всяка от тези зони са различни.
15
Що се отнася до зоната, състояща се от Англия и Уелс, за която единствено става въпрос в настоящия спор, по-голямата част от учителите са наети на работа в някое от „субсидираните училища“ („maintained schools“). Възнаграждението и условията на труд на тези учители са определени с наредба на компетентния министър, а именно документа относно статута и възнаграждението на преподавателите в училищата („School Teachers Pay and Conditions Document“, наричан по-нататък „STPCD“), който е задължителен за всеки трудов договор, сключен от субсидирано училище.
16
Известен брой учители не работят в субсидирани, а в друг вид училища, като например независимите и поливалентни обществени училища, поддържани от спонсори („academies“), частните училища, Европейското училище в Culham или училищата, управлявани от чужди правителства. За тези училища предвидените в STPCD ред и условия на работа имат факултативен характер.
17
В редакцията на STPCD от 2009 г. са предвидени равнища на възнаграждение, които включват изложените по-долу основни елементи.
18
Учителите се ползват от основна скала за заплащане, съдържаща шест стъпки. Основният критерий за повишаване в стъпка е опитът, измерен в години прослужено време. По този начин, освен в изключителни случаи, свързани с незадоволителни резултати, напредването по тази скала е автоматично.
19
През 2000 г. в Англия и Уелс е приложено общо увеличение на заплатите от 3 %. Същевременно е въведено увеличение на заплатите от 7 % въз основата на нов режим, озаглавен „threshold pay“, като учителите трябва да изпълняват определени условия, за да могат да се ползват от него.
20
В приложение на този режим учителите в Англия и Уелс могат след достигане на последната стъпка от основната скала за заплащане да представят своята кандидатура с оглед да преминат прага и да получат достъп до по-висока скала за заплащане („post-threshold pay scale“). Учителите, които желаят да кандидатстват, трябва да отговарят на определени професионални стандарти, да представят доказателства за своята квалификация и да поискат оценяване на тяхната компетентност, което се осъществява от ръководителите на учебните заведения. Професионалните стандарти, които трябва да бъдат изпълнени, са представени в документ, озаглавен „Професионални стандарти, приложими за учителите“ („Professionnel Standards for Teachers“). След като веднъж учителят е получил достъп до по-високата скала („post-threshold teacher“), напредването му по нея не е автоматично, а зависи от заключенията в годишни разговори за оценяване.
21
Освен това STPCD предвижда за субсидираните училища възможност да се създадат длъжности за „отлични учители“ („excellent teachers“) и „учители с повишени умения“ („advanced skills teachers“), за които се прилагат отделни скали за заплащане, както и длъжности, даващи право на „премии за отговорности при преподаването и обучението“ („teaching and learning responsibility payments“). Един и същ учител не може едновременно да заема няколко от тези длъжности.
22
Учителите, желаещи да получат достъп до „excellent teacher scheme“, трябва да са класирани от най-малко две години в последната от трите стъпки на „post-threshold pay scale“ и да докажат, че притежават специфични професионални компетентности, установени в „Professional Standards for Teachers“. Те обаче могат да поискат да бъдат оценени в това отношение — оценяване, което се извършва от външни оценители — единствено с цел да заемат свободна в тяхното училище длъжност на „excellent teacher“. Освен класическите си задачи по преподаване „excellent teachers“ следва да подпомагат други преподаватели да подобрят своята ефикасност и качеството на преподаването си.
23
За да могат да заемат длъжност на „advanced skills teacher“, кандидатите не трябва непременно вече да са получили достъп до „post-threshold pay scale“, но все пак са длъжни да отговарят на „post-threshold teacher standards“, и по-специално на професионалните стандарти, специфични за „advanced skills teachers“, както са определени от „Professional Standards for Teachers“. Оценяването в това отношение се извършва от външни оценители. Тези длъжности са свързани с допълнителни отговорности, които се осъществяват в полза на учителите от други училища.
24
На последно място, право на „teaching and learning responsibility payments“ има всеки учител, изпълняващ класическа задача по преподаване, без да се изисква този учител да е получил достъп до „post-threshold pay scale“. Тези премии се предоставят на учителите, които носят „дълготрайно допълнителна отговорност в рамките на структурата на персонала“ на училището. С премиите се цели да бъдат възнаградени по-конкретно извънкласната помощ на учениците или водещата роля при изготвянето на преподаваните предмети или на учебната програма.
Приложим режим към учителите, назначени или командировани от Англия и Уелс в Европейските училища
25
Достъп до постовете на Обединеното кралство в Европейските училища имат всички достатъчно квалифицирани учители, независимо от обстоятелството дали към момента на тяхното назначаване или командироване те са наети на работа от субсидирано, частно или намиращо се извън националната територия училище, и дори ако не са наети на работа от никакво учебно заведение.
26
Учителите, командировани от Обединеното кралство в Европейските училища, не запазват своето договорно правоотношение с предходния си работодател, а сключват за целите на командироването нов трудов договор с „Department for Children, Schools and Families“ (Министерството по въпросите на децата, учебните заведения и семейството, наричано по-нататък „Министерството на образованието“).
27
За учителите от Англия и Уелс този трудов договор предвижда, че STPCD не се прилага за учителите в Европейските училища. Уточнява се обаче, че националните заплати, изплащани месечно на командированите учители, се определят в съответствие с предвидените в STPCD скали за заплащане и че командированите учители ще имат право на договорените на национално равнище годишни увеличения на заплатите, приложими по силата на STPCD. Посочва се също, че няма да се плаща никакво друго допълнение към националната заплата и че през периода на неговото назначение в Европейско училище командированият учител не може да иска да се ползва от по-висока скала за заплащане, от допълнителна премия или от допълнителен статут, предвиден в STPCD. На последно място, в този трудов договор се уточнява, че службата в Европейско училище дава правото на пенсия по пенсионния режим на учителите в Англия и Уелс и че вноските по този режим ще се базират единствено върху националната заплата.
Досъдебни консултации
28
Поради големия брой оплаквания на засегнати учители и вследствие на парламентарни въпроси, от 2000 г. нататък Комисията неколкократно сезира следващите един след друг министри на образованието на Обединеното кралство, като се позовава на несъвместимостта с Конвенцията на решението на британските учители, командировани в Европейските училища, да се отказва достъп до новата скала за заплащане. Спорът не е разрешен с първата размяна на писма през 2000 г. и 2001 г., както и с втората размяна през 2007 г. Тогава Комисията отправя искане за разглеждане на този въпрос на събранието на Управителния съвет на 20—22 октомври 2008 г. На 20 ноември 2008 г. се провежда видеоконференция между представители на Комисията и на Министерството на образованието, на която обаче не се стига до преодоляване на разногласието. На 13 януари 2009 г. Комисията отправя до Управителния съвет последна молба за разрешаване на проблема, като обявява, че ако не се стигне до никакъв резултат, ще бъде принудена да сезира Съда.
29
Въпросът за тълкуването на член 12, точка 4, буква а) и член 25, точка 1 от Конвенцията е разгледан на събранието на Управителния съвет на 20 и 21 януари 2009 г. Вследствие на това събрание посоченият съвет стига до извода, че „не е успял да разреши този спор и че се е запознал с намерението на Комисията да сезира Съда с насочен срещу Обединеното кралство иск за тълкуване и прилагане на Конвенцията въз основа на член 26 от Конвенцията във връзка с членове 10 и 39 от Договора“.
30
В този контекст Комисията предявява настоящия иск.
По иска
31
Със своя иск Комисията моли Съда да се произнесе по силата на член 26 от Конвенцията, от една страна, относно тълкуването, което следва да се даде на член 12, точка 4, буква а), последно изречение от тази конвенция, и от друга страна, относно това дали Обединеното кралство прилага правилно тази разпоредба, специално що се отнася до командированите в Европейските училища учители от Англия и Уелс, и дали при това положение спазва задълженията, произтичащи от посочената разпоредба, както и от член 25, точка 1 от същата конвенция.
По тълкуването на член 12, точка 4, буква а), последно изречение от Конвенцията
Доводи на страните
32
Комисията счита, че последното изречение на член 12, точка 4, буква а) от Конвенцията налага на държавите членки задължението да осигурят, че командированите учители запазват правата си за повишаване и пенсиониране, гарантирани по силата на националното им законодателство. Поради това обстоятелство и в това отношение посочената конвенция предоставяла на командированите учители едно право.
33
Това тълкуване се потвърждавало от ясния и безусловен текст на тази разпоредба, както и от контекста и от нейната цел, която била да гарантира, че учителите няма да бъдат ощетени поради факта на командироването им.
34
Освен това Комисията изтъква, че терминът „повишаване“ изисква самостоятелно тълкуване и има за цел да обхване различните национални системи на заплащане, приложими за учителите в случай на командироване. Така широкият обхват на този термин се потвърждавал от анализа на различни текстове на други езици.
35
От своя страна, Обединеното кралство счита, че член 12, точка 4, буква a) от Конвенцията е адресиран единствено до Управителния съвет и следователно не налага никакво задължение на държавите членки.
36
Това тълкуване се потвърждавало, от една страна, от текста на тази разпоредба, тъй като последната е част от дял II на Конвенцията, озаглавен „Органи на училищата“, никоя от разпоредбите на който не налага задължения на държавите членки, и от друга страна, от направеното в член 3, параграф 2 от Конвенцията позоваване на член 12 от нея.
37
Според Обединеното кралство член 12, точка 4, буква а) от Конвенцията има за последица на Управителния съвет да се наложи при упражняване на административните му функции да спазва националната правна уредба в областта на повишаването и пенсионирането. Всъщност нямало никакъв смисъл Конвенцията да налага на държавите членки задължението да спазват собственото си законодателство.
38
Освен това щяло да е налице противоречие на член 165, параграф 1 ДФЕС, който запазва самостоятелността на държавите членки при организацията на техните образователни системи, ако Конвенцията налага на държавите членки задължението да предоставят на учителите, командировани или назначени в Европейските училища — права, за които те не могат да претендират на основание на националното законодателство.
39
Освен това тази държава членка изтъква, че според общоприетото му разбиране в Обединеното кралство терминът „повишаване“ обозначава единствено развитието на даден учител към по-висока административна позиция с повече отговорности в рамките на структурата на училищата, като например позицията на ръководител на учебно заведение или на заместник на ръководителя на учебно заведение („head teacher“ или „deputy head teacher“). Що се отнася до термина „права за повишаване […], гарантирани“ от националното законодателство, Обединеното кралство по същество защитава тезата, че този термин трябва да бъдат тълкувани буквално и стриктно. При това положение повишаване, което не се предоставя автоматично по силата на прослуженото време, а което трябва да се поиска от учителя и ще му бъде предоставено само ако той отговаря на определен брой критерии, нямало да представлява право, гарантирано от националното законодателство.
Съображения на Съда
40
Спорът между Комисията и Обединеното кралство относно тълкуването, което трябва да се даде на последното изречение на член 12, точка 4, буква а) от Конвенцията, по същество се отнася до два въпроса, а именно, на първо място, дали тази разпоредба съдържа задължение за държавите членки, които са страни по тази конвенция, и на второ място, какво значение следва да се придаде на термина „права за повишаване […], гарантирани“ от националното законодателство.
41
Що се отнася до първия от тези два въпроса, следва най-напред да се напомни, че член 12, точка 4, буква а) от Конвенцията предвижда, че по административните въпроси Управителният съвет всяка година определя, по предложение на инспектората, нуждите от учителски персонал чрез откриване и закриване на длъжности. Той следи за справедливото разпределение на длъжностите между държавите членки. Той урежда с правителствата въпросите, свързани с назначаването или командироването на учителите от средните училища, от основните училища, както и на съветниците по образователните въпроси на училището. Персоналът запазва правата си за повишаване и пенсиониране, гарантирани му по силата на неговото национално законодателство.
42
При това положение от текста на посочената разпоредба произтича, че докато първите три изречения от нея възлагат отговорности на Управителния съвет, които евентуално трябва да се изпълняват в сътрудничество с правителствата, последното изречение е формулирано по неутрален начин, като констатира правото на учителите да запазят правата си за повишаване и пенсиониране, гарантирани по силата на тяхното национално законодателство, без да уточнява от кого трябва да се осигури запазването на тези права.
43
Очевидно е обаче, че посочените права не биха могли да се запазят, ако държавите членки, които са страни по тази конвенция, разполагаха със свободата да изграждат националните си законодателства и разпоредбите, уреждащи назначаването или командироването на техните учители в Европейско училище, по начин, който би лишил учителите от тези права през периода на назначение или командироване.
44
В това отношение следва да се подчертае, че правата за повишаване и пенсиониране на учителите, назначени или командировани в Европейските училища, изцяло се определят от съответните национални правни уредби и че следователно за Управителния съвет е невъзможно да осигури запазването на тези права, когато посочените правни уредби не позволяват такова запазване. Освен това, макар че Управителният съвет несъмнено е длъжен да съблюдава тези правни уредби, това не променя факта, че от една страна, прилагането им спрямо посочените учители не изисква никаква намеса от страна на този съвет, и от друга страна, трудно може да си представим последният да бъде в състояние — с оглед ограничените си и стриктно рамкирани от Конвенцията правомощия — да нанесе ущърб на правата за повишаване и пенсиониране, предоставени на тези учители от националната им правна уредба.
45
При тези условия следва да се констатира, че предлаганото от Обединеното кралство тълкуване, според което последното изречение на член 12, точка 4, буква а) от Конвенцията е адресирано единствено до Управителния съвет с цел да го задължи да съблюдава националната правна уредба в областта на повишаването и пенсионирането, би лишило тази разпоредба от всякакво полезно действие.
46
От това следва, че противно на поддържаното от Обединеното кралство, тази разпоредба трябва да се тълкува в смисъл, че тя съдържа и за държавите членки, които са страни по Конвенцията, задължението да осигурят, че през периода на тяхното назначение или командироване в Европейските училища учителите запазват правата си за повишаване и пенсиониране, гарантирани по силата на националното им законодателство.
47
Тази констатация не се опровергава нито от факта, че член 12 от Конвенцията е част от дял II, озаглавен „Органи на училищата“, и че изброява отговорностите на Управителния съвет по административните въпроси, нито от направеното в член 3, параграф 2 от Конвенцията позоваване на посочения член 12.
48
Всъщност, макар да е безспорно, че този член 12 излага преди всичко възложените на Управителния съвет отговорности, следва все пак да се отбележи, че в предпоследното изречение от точка 4, буква а) този член е насочен и към „правителствата“, и че както бе констатирано в точка 42 от настоящото съдебно решение, последното изречение на тази разпоредба не е формулирано като отговорност на Управителния съвет, а като безусловно право на учителите, назначени или командировани в Европейските училища.
49
Освен това местоположението на това последно изречение се обяснява с исторически причини и с вътрешноприсъщата връзка, която съществува между предмета на това изречение и предмета на предходното изречение. Така в посочения в точка 2 от настоящото съдебно решение Устав на Европейското училище в редакцията му от 12 април 1957 г. тези изречения са били обединени и тогава член 12, параграф 3 от този устав е предвиждал, че Управителният съвет урежда „с правителствата въпросите, свързани с назначаването или командироването на преподавателите, учителите и възпитателите в училището по такъв начин, че те запазват правата си за повишаване и пенсиониране, гарантирани по силата на тяхното национално законодателство, и се ползват от предимствата, предоставени на длъжностните лица от тяхната категория в чужбина“. От тази предходна редакция на устава ясно е видно, че Управителният съвет и правителствата е трябвало съвместно да следят за уреждане на въпросите, свързани с командироването и назначаването, така че да осигурят учителите да не бъдат поставени в по-неблагоприятно положение поради тяхното командироване или назначаване в Европейско училище. Макар в настоящата си редакция Конвенцията още повече да засилва защитата на учителите, като им предоставя изрично и безусловно право, тя по никакъв начин не възнамерява да освободи правителствата от тяхното задължение в това отношение.
50
Противно на това, което Обединеното кралство изглежда внушава, посоченото задължение освен това не е безпредметно, поради факта че държавите членки непременно трябва да спазват собственото си законодателство. Всъщност от предходните точки произтича, че отговорността на държавите членки, които са страни по Конвенцията, за осъществяването на целта, визирана в член 12, точка 4, буква а), последно изречение от нея, съдържа не само задължението за спазване на националната правна уредба в областта на правата за повишаване и пенсиониране, а и задължението да се осигури, че тази правна уредба ще бъде изградена по такъв начин, че да не изключва учителите, назначени или командировани в Европейските училища.
51
Такова задължение освен това не е несъвместимо с член 165 ДФЕС. От една страна, предвиденото в този член ограничаване на правомощията на Европейския съюз в областта на образованието не засяга Конвенцията, като се има предвид, че тя не е приет от органите на Съюза акт на вторичното право, а инструмент на международното право, сключен между държавите членки и Европейските общности. От друга страна, и доколкото трето съображение от Конвенцията също прогласява, че тази система на сътрудничество sui generis между държавите членки и Европейските общности зачита отговорностите на държавите членки по отношение на организацията на техните образователни системи, следва да се констатира, че тези отговорности по никакъв начин не претърпяват неблагоприятна промяна поради задължението на държавите членки да не ощетяват по отношение правата за повишаване и пенсиониране учителите, назначени или командировани в Европейските училища.
52
Що се отнася до втория въпрос на тълкуване, по който страните се противопоставят и който се отнася до обхвата на термина „права за повишаване […], гарантирани“ от националното законодателство, съдържащи се в член 12, точка 4, буква а), последно изречение от Конвенцията, следва да се отбележи, че този обхват — и следователно предоставената от тази разпоредба защита на учителите, назначени или командировани в Европейските училища — не би могъл да се различава в зависимост от мястото им на произход и че следователно посоченият термин изисква самостоятелно тълкуване.
53
Такова тълкуване трябва по-специално да позволи действително да се постигне целта, която тази разпоредба има предвид, и следователно трябва да осигури, че учителите не търпят неблагоприятни последици в областта на повишаването и пенсионирането поради назначаването или командироването им в Европейско училище.
54
Що се отнася по-специално до термина „повишаване“, с оглед на посочената цел следва да се констатира, че този термин не би могъл да получи ограничителното тълкуване, предлагано от Обединеното кралство. Всъщност, както генералният адвокат подчертава в точки 45 и 46 от своето заключение, този термин визира не само достигането на учител до длъжности с по-висок ранг в йерархията на дадено училище и със завишени отговорности, като длъжността на ръководител на учебно заведение, но също така всяко кариерно развитие. Така този термин включва и достъпа до степени в рамките на една и съща професионална група, водещ до прилагането на по-изгодно възнаграждение, без да предполага признаването на различно звание, нито на допълнителни отговорности.
55
Също така, противно на това, което Обединеното кралство изглежда внушава, от термина „права за повишаване […], гарантирани“ от националното законодателство не би могло да се направи извод, че по принцип се имат предвид положения, при които националната правна уредба предвижда автоматично повишаване, свързано с прослуженото време. Както посочва генералният адвокат в точки 53—55 от своето заключение, от текста и от предназначението на член 12, точка 4, буква а), последно изречение от Конвенцията произтича, че тази разпоредба има намерение да запази в полза на учителите, назначени или командировани в Европейските училища, всички свързани с кариерното развитие права, каквито са предвидени от съответните национални правни уредби, независимо от формата, която приемат тези права. По този начин в зависимост от съдържанието на правата, признати от тези правни уредби, те могат да придобият формата на автоматично право на повишаване или само на право на участие в процедурите, позволяващи напредване в кариерата. Тези права обаче не биха могли да имат по-малък обхват от правата, от които биха се ползвали посочените учители, ако бяха останали да работят в учебното заведение на своята държава членка по произход.
56
От всички предходни съображения следва, че член 12, точка 4, буква a), последно изречение от Конвенцията трябва да се тълкува в смисъл, че задължава държавите членки, които са страни по тази конвенция, да следят за това учителите, командировани или назначени в Европейските училища, да се ползват през периода на тяхното командироване или назначение от същите права за кариерно развитие и за пенсиониране като приложимите към националните им колеги по силата на правната уредба на тяхната държава членка по произход.
По осъщественото от Обединеното кралство прилагане на член 12, точка 4, буква а), последно изречение и член 25, точка 1 от Конвенцията
Доводи на страните
57
Комисията счита, че фактът, че трудовият договор, задължително сключван от английските и уелските учители с Министерството на образованието за целите на тяхното командироване в Европейските училища, замразява заплатата на тези учители на съществуващата стъпка за целия период на командироването, като ги възпрепятства да кандидатстват за една от по-високите скали за заплащане или да се ползват от предвидените в STPCD „teaching and learning responsibility payments“, е несъвместим с член 12, точка 4, буква а) и член 25, точка 1 от Конвенцията.
58
На първо място, потенциалните кандидати били ощетени от невъзможността през периода на своето командироване да участват в оценяването, което би им позволило да получат достъп до „post-threshold pay scale“. Поради този факт при завръщането си в Обединеното кралство след своето командироване те можели да кандидатстват само за длъжност, съответстваща на основната скала за заплащане, което ограничавало диапазона на достъпните длъжности.
59
На второ място, фактът на невъзможност да се претендира за каквато и да било премия или повишаване в течение на деветгодишно командироване значително намалявал заплатата, вземана предвид за изчисляването на пенсионните права, и следователно размера на бъдещата пенсия за осигурителен стаж.
60
Освен това Комисията поддържа, че посоченото изключване води до значителна финансова загуба за бюджета на Съюза, тъй като той трябва да понася по-голяма разлика между по-ниската национална заплата и заплатата, хармонизирана по силата на Устава на командирования персонал.
61
Въз основата на приблизително изчисление Комисията счита, че през 2008 г. бюджетът на Съюза е трябвало да понесе допълнителни разходи от около 720000 EUR само за 194-мата командировани английски и уелски учители. Тези разходи произтичали от по-голямата разлика, която е трябвало да се изплати по силата на член 49, параграф 2, буква б) от Устава на командирования персонал и следователно по силата на член 25, точка 2 от Конвенцията. Въз основата на това изчисление разумно можело да се счита, че невъзможността командированите английски и уелски учители да получат достъп до „post-threshold pay scale“ сама по себе си води до допълнителен годишен разход за бюджета на Съюза от между 500000 EUR и 1 000 000 EUR.
62
Комисията подчертава, че не претендира, че командированите английски и уелски учители би трябвало автоматично да получават достъп до по-високите скали за заплащане, предвидени за „post-threshold teacher“, „advanced teacher“ и „excellent teacher“, и да напредват по същия начин по тези скали или пък да се ползват от „teaching and learning responsibility payments“. Тя ограничава искането си до това тези учители да се ползват от увеличение на заплатите при същите условия, както всеки друг учител, нает на работа в Обединеното кралство, и следователно по-специално те да могат да участват в процедурите по оценяване, предвидени за достъпа до тези скали.
63
Според Комисията подробният анализ на различните професионални стандарти и задачи, които се прилагат за тези скали и за тези премии, разкрива, че командированите в Европейските училища учители често изпълняват задачи, които по принцип могат да им позволят да получат достъп до посочените скали или да се ползват от споменатите премии.
64
Комисията счита, че Обединеното кралство не може да се позовава на твърдени технически трудности, за да обоснове неспазването на задълженията, произтичащи от Конвенцията. Освен това тя оспорва действителното съществуване на такива трудности или невъзможността те да бъдат разрешени посредством усилие, което съответства на разглежданите интереси.
65
На първо място, що се отнася до организирането на оценяването на командированите учители, Комисията преди всичко отбелязва, че оценяването с оглед получаване на достъп до „post-threshold pay scale“ се извършва от ръководителите на местните училища и че на пръв поглед не съществува никаква причина, която би възпрепятствала поверяването на тази задача на директора на Европейското училище. На следващо място, възможни били и други опции. Така Обединеното кралство можело да изпраща инспектори, които биха контролирали оценяването, извършвано от директорите на Европейските училища, или да изпраща външни оценители, които сами биха извършвали оценяването, или пък да избере съчетание от тези формули. На последно място, нищо не пречело оценителите от националната агенция, извършваща оценяването на националните кандидати за длъжностите на „advanced skills teachers“ и „excellent teachers“, да се явят в Европейските училища, като се има предвид, че те вече са извършвали оценяване в училищата на Министерството на отбраната в Германия и в други страни извън Обединеното кралство.
66
На второ място, що се отнася до довода, който Обединеното кралство извежда от това, че достъпът до по-високите скали за заплащане се намира в зависимост от създаването на длъжности, Комисията твърди, че не е такъв случаят за достъпа до „post-threshold pay scale“, чието въвеждане по същество представлявало прикрито общо увеличение на заплатата. Колкото до достъпа до другите по-високи скали за заплащане, ставало въпрос за създаване на длъжност в бюджетен смисъл. Нищо обаче не възпрепятствало Обединеното кралство да отпусне на Министерството на образованието подходящ брой длъжности на „advanced skills teachers“ и „excellent teachers“ за командированите учители.
67
Обединеното кралство отхвърля довода, че политиката му по отношение на командированите учители противоречала на член 12, точка 4, буква а) и на член 25 от Конвенцията.
68
Обединеното кралство счита, че искът на Комисията се основава на неправилно схващане на професионалния статус на командированите учители и на естеството на допълнителните елементи на възнаграждението, предвидени от STPCD. В това отношение тази държава членка по-специално подчертава, че командированите английски и уелски учители не са били непременно заети преди това в субсидирано национално училище и следователно може да не са попадали в приложното поле на STPCD преди своето командироване. Ето защо STPCD не представлявал „националното законодателство“ по смисъла на член 12 от Конвенцията.
69
Освен това командированите английски и уелски учители съзнателно напуснали предишната си служба, за да заемат нова длъжност в Европейско училище въз основата на нов трудов договор, сключен с Министерството на образованието. Посоченият договор всъщност уточнявал, че командирован учител не може да иска да се ползва от по-високите скали за заплащане и от допълнителните премии, предвидени в STPCD. По този начин споменатите учители доброволно избрали да приемат служба, към която STPCD не намира приложение.
70
Обединеното кралство впрочем изтъква, че допълнителните елементи на възнаграждението, предвидени от STPCD, не са „гарантирани“ от националната правна уредба и не представляват „права“ за повишаване по смисъла на член 12, точка 4, буква а) от Конвенцията. Всъщност тези елементи не се предоставяли автоматично по силата на прослуженото време, а трябвало да се поискат и се отпускали според определени критерии. Още повече „teaching and learning responsibility payments“ и схемите на „advanced skills teachers“ и на „excellent teachers“ били достъпни само доколкото дадено училище вземе решение за създаване на длъжности в това отношение. Освен това допълнителните елементи на възнаграждението не представлявали „повишаване“ по смисъла на посочения член, като се има предвид, че учителите, на които се предоставя такова възнаграждение, запазвали поста на „учител“ и не се издигали до пост от по-висок ранг.
71
Обединеното кралство счита, че ако командированите учители трябваше да имат право на допълнителни елементи на възнаграждението, без да са длъжни да поемат отговорностите, които ги съпътстват, това щяло да създаде дискриминация спрямо националните учители. Обединеното кралство оспорва по-специално това, че командированите учители удовлетворяват критериите, които позволяват придобиването на допълнителните елементи на възнаграждението. В този смисъл не съществувала реална равностойност между положението на учителите в Европейските училища и това на учителите в субсидираните училища на Обединеното кралство.
72
Такава дискриминация произтичала и от факта, че контролът върху професионалната компетентност на учителите от Европейските училища не бил толкова точно определен и строг както предвидения на национално равнище механизъм за контрол. Предлаганото от Комисията разрешение, а именно посоченият контрол да се осъществява от инспектори, изпратени от Обединеното кралство в Европейските училища, нямало да бъде достатъчно, за да осигури равностойност в това отношение.
73
На последно място, що се отнася до член 25 от Конвенцията, Обединеното кралство поддържа, че дори да се предположи, че неговото тълкуване на член 25, точка 4, буква а), последно изречение от тази конвенция се окаже неточно, все пак от това не произтичала загуба за бюджета на Съюза. Несъмнено, щяло да бъде възможно някои от английските и уелските учители, командировани или назначени в Европейските училища, да придобият правото да се ползват от допълнително възнаграждение в бъдеще, ако представят подходящо искане и то бъде прието. Доколкото обаче предоставянето на това право щяло да зависи от индивидуално оценяване на всеки учител, никой от посочените учители не можел да претендира за това право понастоящем. Следователно до този момент Обединеното кралство изпълнявало своето задължение да изплаща пълния размер на възнаграждението, на което тези учители имат право.
Съображения на Съда
74
По същество Комисията упреква Обединеното кралство, че не е следило за това учителите, назначени или командировани от Англия и Уелс в Европейските училища, да запазят правата си за повишаване и пенсиониране, гарантирани по силата на тяхното национално законодателство в съответствие с член 12, точка 4, буква а), последно изречение от Конвенцията, и следователно че в нарушение на член 25, точка 1 от споменатата конвенция също така не е запазило възнагражденията, изплащани на тези учители.
75
С цел да се прецени основателността на това твърдение за нарушение следва най-напред да се установи дали за тези учители STPCD представлява националното законодателство по смисъла на член 12, точка 4, буква а), последно изречение от тази конвенция.
76
В това отношение е важно да се констатира, че макар държавите членки, които са страни по Конвенцията, да остават изцяло отговорни за организацията на своята образователна система, те все пак не биха могли да се позовават на особености на тази система, за да избегнат прилагането по отношение на тях на произтичащите от тази конвенция задължения и за да лишат учителите, които назначават или командироват в Европейските училища, от защитата, предвидена в член 12, точка 4, буква а), последно изречение от посочената конвенция.
77
Точно такова обаче би било последствието от защитаваните от Обединеното кралство доводи, че за английските и уелските учители STPCD не представлява националното законодателство по смисъла на посочената разпоредба. Всъщност според тези доводи — с оглед особеностите на образователната система на тази държава членка — за нея национално законодателство просто няма.
78
При това следва да се подчертае, че STPCD е задължителен за всички субсидирани училища в Англия и Уелс и че мнозинството от учителите, наети на работа в тази зона, всъщност са назначени от такова училище, но и обстоятелството, че дори сред несубсидираните училища една значителна част прилагат изцяло или частично STPCD. В това отношение Комисията заявява, без Обединеното кралство да ѝ възрази по този пункт, че несубсидираните училища, които само отчасти прилагат STPCD, всъщност използват предвидените от него условия като минимум, добавяйки допълнителни предимства, и че в действителност STPCD се прилага към 90 % от всички учители, наети на работа в тази държава членка.
79
Освен това типовият трудов договор, който учителите, назначени или командировани от Англия и Уелс в Европейските училища, подписват с Министерството на образованието с оглед на това назначаване или командироване, предвижда, че националните заплати, изплащани месечно на тези учители, се определят в съответствие с предвидените в STPCD скали за заплащане и че договорените на национално равнище годишни увеличения на заплатите, приложими по силата на STPCD, ще бъдат изплащани. При това положение е безспорно, че дори за посочените учители условията на труд отчасти се уреждат от STPCD и че следователно посоченият договор изключва приложението му само по селективен начин, и по-специално що се отнася до ползването на по-висока скала за заплащане и на допълнителна премия.
80
Трябва да се констатира, че при тези условия за английските и уелските учители STPCD представлява националното законодателство по смисъла на член 12, точка 4, буква а), последно изречение от Конвенцията.
81
Що се отнася до довода на Обединеното кралство, че то не можело да бъде задължено да предостави предвидените от STPCD права за повишаване на всички учители, които назначава или командирова в Европейските училища, като се има предвид, че преди своето назначаване или командироване само част от тях са били заети в субсидирано училище в Англия или Уелс, следва да се отбележи, че в рамките на настоящия иск Комисията изисква посочените права, предвидени от STPCD, да бъдат прилагани не към всички учители, назначени или командировани от тази държава членка, а единствено към тези от Англия и Уелс. Следователно този иск не се влияе от обстоятелството, че STPCD по-специално не се прилага към учителите, наети на работа в Шотландия.
82
Впрочем, доколкото не само субсидираните училища в Англия или Уелс, а и голяма част от несубсидираните училища прилагат изцяло или отчасти STPCD, може да се презумира, че мнозинството от английските и уелските учители, назначени или командировани в Европейските училища, са се ползвали от предвидените от STPCD условия преди своето назначаване или командироване. Дори ако трябва да се окаже обаче, че част от тези учители не са попадали в обхвата на STPCD, поради факта че преди това са били наети на работа или от несубсидирано училище, което не прилага факултативно STPCD, или не са били наети на работа от никакво друго училище, това обстоятелство във всеки случай не би могло да оправдае, че по силата на типовия договор, който учителите трябва да подпишат с оглед на назначаването или командироването си в Европейските училища, Обединеното кралство изключва прилагането на някои предвидени от STPCD предимства за всички английски и уелски учители.
83
Освен това — противно на поддържаното от Обединеното кралство — това изключване не е обосновано поради простия факт, че тези учители дават съгласието си по въпросния договор напълно доброволно и съвсем съзнателно. Всъщност, макар несъмнено да е вярно, че посочените учители по никакъв начин не са принудени да искат назначаване или командироване в Европейско училище и са в състояние да узнаят условията на новия трудов договор, не по-малко вярно е, че тези учители нямат друг избор, освен да приемат да подпишат посочения договор, чиито условия са им наложени от Министерството на образованието. Освен ако член 12, точка 4, буква а), последно изречение от Конвенцията не бъде лишен от полезно действие, не би могло правомерно да се поддържа, че при такива обстоятелства учителите съзнателно са се отказали от посочените предимства, предвидени от STPCD, и от правото, което им е предоставено от тази разпоредба на Конвенцията.
84
На следващо място, що се отнася до това дали достъпът до по-изгодни равнища на заплащане като „post-threshold pay scale“, както и до скалите, които се прилагат към „excellent teachers“ и към „advanced skills teachers“, а също достъпът до други предвидени от STPCD допълнителни плащания като „teaching and learning responsibility payments“ представляват права за повишаване по смисъла на посочената разпоредба, следва да се напомни, че в точки 54 и 55 от настоящото съдебно решение вече бе констатирано, че такива права представляват и онези, които водят до прилагането на по-изгодно възнаграждение, без това предимство да бъде свързано с даването на различно звание на учителя, както и онези, които не се предоставят автоматично в зависимост от прослуженото време, а изискват участието в процедури и удовлетворяването на определени критерии.
85
От това следва, че трябва да се отхвърлят доводите на Обединеното кралство, изведени от факта, че учителите, към които се прилагат тези равнища и тези плащания, запазват своето положение и е трябвало да се подложат на такива процедури. Освен това Комисията поддържа не че назначените или командировани от Англия и Уелс учители би трябвало автоматично да се ползват от посочените равнища и плащания, а че те трябва да имат достъп до тях при същите условия като тези, които се прилагат към английските и уелските учители, подчинени на STPCD.
86
Доколкото Обединеното кралство изтъква, че назначените или командировани учители по принцип не могат да изпълнят професионалните стандарти, въз основа на които се предоставя достъпът до тези равнища на заплащане, както и допълнителните отговорности, свързани с прилагането на някои от тези равнища и на някои от тези плащания, следва да се отбележи, че Комисията е направила подробен анализ на тези критерии и тези отговорности, като обяснява по правдоподобен начин, че голям брой от посочените учители удовлетворяват тези стандарти и упражняват равностойни отговорности в Европейските училища.
87
Този анализ и тези обяснения не се поставят под въпрос от изтъкваните от Обединеното кралство отделни доводи, че по същество не съществувала реална равностойност между положението на учителите от Европейските училища и това на техните национални колеги. Всъщност подобно твърдение влиза в противоречие с член 10 от Устава на командирования персонал, който изисква назначените или командировани учители да притежават необходимите дипломи и да отговарят на условията за заемане на еквивалентни длъжности в тяхната страна на произход. Освен това, доколкото посочените доводи на Обединеното кралство се основават на концепцията, че тези стандарти и тези отговорности по дефиниция не биха могли да бъдат изпълнени от посочените учители, като се има предвид, че Европейските училища не функционират по начин, идентичен с този на субсидираните училища в Англия и Уелс, въпросните доводи не отчитат особения статут и характера sui generis на Европейските училища.
88
В противовес на това, което Обединеното кралство поддържа, достъпът на учителите, назначени или командировани от Англия и Уелс в Европейските училища, до посочените равнища на заплащане и до посочените допълнителни плащания не би довел и до дискриминация във вреда на техните национални колеги на основание на това, че щяло да бъде невъзможно да се осигурят форми на контрол върху професионалната компетентност на тези учители, които да са толкова точно определени и строги както прилаганите на национално равнище. Всъщност, както генералният адвокат отбелязва в точки 87—90 от своето заключение, този довод е лишен от основание, доколкото съществуват напълно жизнеспособни разрешения за осигуряване на такива форми на контрол. Впрочем Обединеното кралство не излага в детайли причините, поради които счита, че различните опции, предложени в това отношение от Комисията, не биха позволили да се получи задоволителен резултат, а се ограничава да твърди, че изпращането на национални инспектори в Европейските училища нямало да бъде достатъчно.
89
Обединеното кралство изтъква още, че многобройни учители от субсидираните училища в Англия и Уелс не се ползват от скалите за заплащане, предвидени за „excellent teachers“ и „advanced skills teachers“, или от „teaching and learning responsibility payments“, поради факта че нито една или твърде малко длъжности, даващи право на тези скали и тези плащания, са създадени в техните училища. Това обстоятелство обаче не е оправдание да се изключат всички английски и уелски учители, назначени или командировани в Европейските училища, от ползването на тези скали и тези плащания.
90
Освен това в отговор на искането на Комисията за Европейските училища да се отпусне брой такива длъжности, който е пропорционален на съществуващия в Англия и Уелс, Обединеното кралство не оспорва, че подобно отпускане действително е възможно, но заявява, че тогава броят длъжности, отпуснати за Европейските училища, би бил твърде малък, дори несъществуващ, и че при тези условия щяло да бъде трудно да се определят Европейските училища, които трябва действително да се ползват от тези длъжности. Такива практически трудности при разпределението на длъжностите, даващи право на посочените скали и плащания, не биха могли обаче да обосноват пълния отказ такива длъжности да се отпуснат за Европейските училища. Безспорно е освен това, че по силата на член 12, точка 4, буква а), предпоследно изречение от Конвенцията Обединеното кралство би могло да получи съдействието на Управителния съвет, за да разреши тези трудности, с оглед по-специално да идентифицира в Европейските училища длъжностите, които да се заемат от „excellent teachers“ и от „advanced skills teachers“.
91
От изложеното по-горе следва, че достъпът до по-изгодни равнища на заплащане като „post-threshold pay scale“, както и до скалите, които се прилагат към „excellent teachers“ и към „advanced skills teachers“, а също и достъпът до други предвидени от STPCD допълнителни плащания като „teaching and learning responsibility payments“, представляват право за повишаване по смисъла на член 12, точка 4, буква а), последно изречение от Конвенцията, за чието съблюдаване Обединеното кралство трябва да следи в полза на учителите, назначени или командировани от Англия и Уелс в Европейските училища. Освен това, като се има предвид, че достъпът до тези равнища и достъпът до тези плащания имат пряко влияние върху размера на пенсията за осигурителен стаж, за която тези учители ще могат да претендират, те представляват и гарантирано от тяхното национално законодателство право за пенсиониране по смисъла на тази разпоредба.
92
На последно място, що се отнася до въпроса дали Обединеното кралство прилага правилно член 25, точка 1 от Конвенцията, следва да се напомни, че тази разпоредба задължава държавите членки да допринасят към бюджета на Европейските училища чрез продължаващото изплащане на възнагражденията на преподавателите, които те командироват или назначават в тези училища. Съгласно точка 2 от същия член, разглеждан във връзка с член 49 от Устава на командирования персонал, Съюзът допринася към посочения бюджет, като изплаща европейската надбавка. В това отношение Комисията — без Обединеното кралство да ѝ противоречи по този пункт — представя цифрови данни, които по правдоподобен начин доказват, че замразяването на възнагражденията на английските и уелските учители, назначени или командировани в Европейските училища, е имало за последица това, че Съюзът е трябвало да изплаща по-висока европейска надбавка на тези учители, което е довело до увеличението на годишната вноска на Съюза в бюджета на посочените училища.
93
Тази констатация не се поставя под съмнение по-специално от довода на Обединеното кралство, което поддържа, че достъпът до по-високите скали за заплащане и до допълнителните плащания зависи от индивидуално оценяване на всеки учител, каквото все още не е направено за английските и уелските учители, назначени или командировани в Европейските училища. Всъщност този довод очевидно не отчита факта, че от една страна, такива оценявания все още не са се провели именно поради систематичното изключване на тези учители от посочените скали и плащания, и от друга страна, разумно може да се презумира, че при липсата на такова изключване някои от тези учители вече действително щяха да са получили достъп до тези скали и тези плащания.
94
От посоченото следва, че доколкото правилното тълкуване и правилното прилагане от Обединеното кралство на член 12, точка 4, буква а), последно изречение от Конвенцията щяха до доведат до по-висока вноска на тази държава членка в бюджета на Европейските училища, съществува връзка, поне непряка, между нарушението на този член 12, точка 4, буква а) от Конвенцията и задължението, наложено на държавите членки по силата на член 25, точка 1 от посочената конвенция — връзка, която впрочем не се оспорва от Обединеното кралство. Следователно, като възпрепятства посочените учители да кандидатстват за една от по-високите скали за заплащане или да се ползват от „teaching and learning responsibility payments“, Обединеното кралство не спазва и член 25, точка 1 от Конвенцията.
95
С оглед на всички тези съображения следва да се констатира, че като изключва назначените или командировани в Европейските училища английски и уелски учители през периода на тяхното назначение или командироване от достъпа до по-изгодни равнища на заплащане, по-конкретно обозначените като „threshold pay“, „excellent teacher system“ или „advanced skills teachers“, и от достъпа до други допълнителни плащания като „teaching and learning responsibility payments“, предвидени от STPCD, Обединеното кралство прилага неправилно член 12, точка 4, буква а) и член 25, точка 1 от Конвенцията.
По съдебните разноски
96
По силата на член 69, параграф 2 от Процедурния правилник загубилата делото страна се осъжда да заплати съдебните разноски, ако е направено такова искане. Тъй като Комисията е направила искане за осъждането на Обединеното кралство и последното е загубило делото, то следва да бъде осъдено да заплати съдебните разноски.

По изложените съображения Съдът (първи състав) реши:
1)
Член 12, точка 4, буква а), последно изречение от Конвенцията за определяне на статута на Европейските училища от 21 юни 1994 г. трябва да се тълкува в смисъл, че задължава държавите членки, които са страни по тази конвенция, да следят за това учителите, командировани или назначени в Европейските училища, да се ползват през периода на тяхното командироване или назначение от същите права за кариерно развитие и за пенсиониране като приложимите към националните им колеги по силата на правната уредба на тяхната държава членка по произход.
2)
Като изключва назначените или командировани в Европейските училища английски и уелски учители през периода на тяхното назначение или командироване от достъпа до по-изгодни равнища на заплащане, по-конкретно обозначените като „threshold pay“, „excellent teacher system“ или „advanced skills teachers“, и от достъпа до други допълнителни плащания като „teaching and learning responsibility payments“, предвидени от „School Teachers Pay and Conditions Document“, Обединено кралство Великобритания и Северна Ирландия прилага неправилно член 12, точка 4, буква а) и член 25, точка 1 от тази конвенция.
3)
Осъжда Обединено кралство Великобритания и Северна Ирландия да заплати съдебните разноски.
Подписи
Член 267 ДФЕС — Отмяна на съдебен акт — Връщане за ново разглеждане от съответния съд — Задължение за съобразяване с отменителното решение — Преюдициално запитване — Възможност — Околна среда — Орхуска конвенция — Директива 85/337/ЕИО — Директива 96/61/ЕО — Участие на обществеността в процеса на вземането на решения — Изграждане на депо за отпадъци — Заявление за издаване на разрешително — Търговска тайна — Неоповестяване на документ пред обществеността — Последици за действителността на решението, с което се разрешава изграждането на депото — Отстраняване на нередовности — Оценка на въздействието на проекта върху околната среда — Окончателно становище, предхождащо присъединяването на държавата членка към Съюза — Действие на Директива 85/337 във времето — Съдебно обжалване — Временни мерки — Спиране на изпълнението — Отмяна на обжалваното решение — Право на собственост — Посегателство“
По дело C-416/10
с предмет преюдициално запитване, отправено на основание член 267 ДФЕС от Najvyšší súd Slovenskej republiky (Словакия) с акт от 17 август 2010 г., постъпил в Съда на 23 август 2010 г., в рамките на производство по дело
Jozef Križan,
Katarína Aksamitová,
Gabriela Kokošková,
Jozef Kokoška,
Martina Strezenická,
Jozef Strezenický,
Peter Šidlo,
Lenka Šidlová,
Drahoslava Šidlová,
Milan Šimovič,
Elena Šimovičová,
Stanislav Aksamit,
Tomáš Pitoňák,
Petra Pitoňáková,
Mária Križanová,
Vladimír Mizerák,
Ľubomír Pevný,
Darina Brunovská,
Mária Fišerová,
Lenka Fišerová,
Peter Zvolenský,
Katarína Zvolenská,
Kamila Mizeráková,
Anna Konfráterová,
Milan Konfráter,
Michaela Konfráterová,
Tomáš Pavlovič,
Jozef Krivošík,
Ema Krivošíková,
Eva Pavlovičová,
Jaroslav Pavlovič,
Pavol Šipoš,
Martina Šipošová,
Jozefína Šipošová,
Zuzana Šipošová,
Ivan Čaputa,
Zuzana Čaputová,
Štefan Strapák,
Katarína Strapáková,
František Slezák,
Agnesa Slezáková,
Vincent Zimka,
Elena Zimková,
Marián Šipoš,
Mesto Pezinok
срещу
Slovenská inšpekcia životného prostredia,
в присъствието на:
Ekologická skládka as,
СЪДЪТ (голям състав),
състоящ се от: г-н V. Skouris, председател, г-н K. Lenaerts, заместник-председател, г-н A. Tizzano, г-н M. Ilešič, г-н L. Bay Larsen (докладчик), г-н J. Malenovský, председатели на състави, г-н A. Borg Barthet, г-н J.-C. Bonichot, г-жа C. Toader, г-н J.-J. Kasel и г-н M. Safjan, съдии,
генерален адвокат: г-жа J. Kokott,
секретар: г-жа C. Strömholm, администратор,
предвид изложеното в писмената фаза на производството и в съдебното заседание от 17 януари 2012 г.,
като има предвид становищата, представени:
—
за Jozef Križan, Katarína Aksamitová, Gabriela Kokošková, Jozef Kokoška, Martina Strezenická, Jozef Strezenický, Peter Šidlo, Lenka Šidlová, Drahoslava Šidlová, Milan Šimovič, Elena Šimovičová, Stanislav Aksamit, Tomáš Pitoňák, Petra Pitoňáková, Mária Križanová, Vladimír Mizerák, Ľubomír Pevný, Darina Brunovská, Mária Fišerová, Lenka Fišerová, Peter Zvolenský, Katarína Zvolenská, Kamila Mizeráková, Anna Konfráterová, Милано Konfráter, Michaela Konfráterová, Tomáš Pavlovič, Jozef Krivošík, Ema Krivošíková, Eva Pavlovičová, Jaroslav Pavlovič, Pavol Šipoš, Martina Šipošová, Jozefína Šipošová, Zuzana Šipošová, Ivan Čaputa, Zuzana Čaputová, Štefan Strapák, Katarína Strapáková, František Slezák, Agnesa Slezáková, Vincent Zimka, Elena Zimková, Marián Šipoš, от адв. T. Kamenec и адв. Z. Čaputová,
—
за Mesto Pezinok, от адв. J. Ondruš и адв. K. Siváková,
—
за Slovenská inšpekcia životného prostredia, от адв. L. Fogaš,
—
за Ekologická skládka as, от адв. P. Kováč,
—
за словашкото правителство, от г-жа B. Ricziová, в качеството на представител,
—
за чешкото правителство, от г-н M. Smolek и г-н D. Hadroušek, в качеството на представители,
—
за френското правителство, от г-н S. Menez, в качеството на представител,
—
за австрийското правителство, от г-жа C. Pesendorfer, в качеството на представител,
—
за Европейската комисия, от г-н P. Oliver и г-н A. Tokár, в качеството на представители,
след като изслуша заключението на генералния адвокат, представено в съдебното заседание от 19 април 2012 г.,
постанови настоящото
Решение
1
Преюдициалното запитване се отнася до тълкуването на Конвенцията за достъпа до информация, участието на обществеността в процеса на вземането на решения и достъпа до правосъдие по въпроси на околната среда, подписана в Орхус на 25 юни 1998 г. и одобрена от името на Европейската общност с Решение 2005/370/ЕО на Съвета от 17 февруари 2005 година (ОВ L 124, стр. 1; Специално издание на български език, 2007 г., глава 15, том 14, стр. 201, наричана по-нататък „Орхуската конвенция“), на член 191, параграфи 1 и 2 ДФЕС и член 267 ДФЕС, на Директива 85/337/ЕИО на Съвета от 27 юни 1985 година относно оценката на въздействието на някои публични и частни проекти върху околната среда (ОВ L 175, стр. 40; Специално издание на български език, 2007 г., глава 15, том 1, стр. 174), изменена с Директива 2003/35/ЕО на Европейския парламент и на Съвета от 26 май 2003 година (ОВ L 156, стр. 17; Специално издание на български език, 2007 г., глава 15, том 10, стр. 8 и поправка в OB L 298, 2007 г., стр. 23, наричана по-нататък „Директива 85/337“), и на Директива 96/61/ЕО на Съвета от 24 септември 1996 година за комплексно предотвратяване и контрол на замърсяването (ОВ L 257, стр. 26; Специално издание на български език, 2007 г., глава 15, том 3, стр. 183), изменена с Регламент (ЕО) № 166/2006 на Европейския парламент и на Съвета от 18 януари 2006 година (ОВ L 33, стр. 1; Специално издание на български език, 2007 г., глава 15, том 15, стр. 212, наричана по-нататък „Директива 96/61“).
2
Запитването е отправено в рамките на спор между, от една страна, г-н Križan и 43 други жалбоподатели — физически лица, жители на град Пезинок, както и община Пезинок (Mesto Pezinok) и от друга страна, Slovenská inšpekcia životného prostredia (Словашка инспекция по околната среда, наричана по-нататък „Инспекцията“) по повод законосъобразността на решенията, с които административният орган разрешава на дружеството Ekologická skládka as (наричано по-нататък „Ekologická skládka“), встъпило в главното производство, да изгради и стопанисва депо за отпадъци.
Правна уредба
Международното право
3
Член 6 от Орхуската конвенция, озаглавен „Участие на обществеността при вземането на решения по определени дейности“, гласи в параграфи 1, 2, 4 и 6 следното:
„1.   Всяка страна:
a)
прилага разпоредбите на този член по отношение на решенията за разрешаване на предлаганите дейности, изброени в Анекс I;
2.   Заинтересованата общественост се информира чрез публична обява или индивидуално, на ранен етап от процедурата по вземане на решения за околната среда, по подходящ, своевременен и ефективен начин и относно:
г)
предвижданата процедура, включително как и кога може да се предостави информация за:
iv)
държавния орган, от който може да се получи съответната информация, и мястото, където съответната информация е депозирана за разглеждане от обществеността;
4.   Всяка страна осигурява участието на обществеността на ранен етап, когато всички възможности са открити и може да се проведе ефективно обществено обсъждане.
6.   Всяка страна изисква от компетентните държавни органи да предоставят на заинтересованата общественост при поискване в случаите, когато това е предвидено в националното законодателство, безплатен достъп за разглеждане на цялата информация, имаща отношение към вземането на решения по този член, налична към момента на общественото обсъждане, веднага след постъпването ѝ, без да се накърнява правото на страните да отказват разкриването на определена информация в съответствие [по-конкретно] с член 4, параграф[…] 4.
“.
4
Член 9 от същата конвенция, озаглавен „Достъп до правосъдие“, предвижда следното в параграфи 2 и 4:
„2.   В рамките на своето национално законодателство всяка страна осигурява на членовете на заинтересованата общественост
b)
 достъп до процедура за обжалване пред съда и/или друг законово установен независим и безпристрастен орган, за да оспорва[т] по същество и от процедурна гледна точка законността на всяко решение, действие или пропуск в съответствие с разпоредбите на член 6 и в случаите, когато е предвидено от националното законодателство и без да се засяга прилагането на разпоредбите на параграф 3 по-долу, други разпоредби на тази конвенция.
4.   В допълнение и без ущърб на предвиденото в параграф 1 по-горе, процедурите, споменати в параграфи 1, 2 и 3, предоставят адекватни и ефективни средства за правна защита, включително при необходимост правна защита под формата на съдебно запрещение, и са справедливи, безпристрастни и своевременни, без да бъдат недостъпно скъпи. […]“.
5
В точка 5 от Анекс I към Орхуската конвенция сред дейностите, изброени съгласно член 6, параграф 1, буква a) от същата, е посочено:
„Управление на отпадъците:

—
сметища, приемащи над 10 тона дневно или с общ капацитет над 25000 тона, с изключение на сметищата за инертни отпадъци“.
Правото на Съюза
Директива 85/337
6
Член 1, параграф 2 от Директива 85/337 определя понятието „разрешение“ като „решението на компетентния орган или власти, което дава право на възложителя да развива проекта“.
7
Член 2 от посочената директива гласи следното:
„1.   Държавите членки предприемат всички необходими мерки, за да гарантират, че преди даване на разрешението [за проектите, които е възможно да оказват значително въздействие върху околната среда inter alia поради своя характер, мащаби или местоположение, е направена оценка на тяхното въздействие]. Тези проекти са определени в член 4.
2.   Оценката на въздействието върху околната среда може да се обедини с други съществуващи процедури за издаване на разрешителни за проекти в държавите членки или, ако няма такива, може да се обедини с други създадени процедури или с процедури, които следва да бъдат създадени в съответствие с целите на настоящата директива.
“.
Директива 96/61
8
Съображение 23 от Директива 96/61 гласи:
„[…] за да [се] информира обществеността за действието на инсталациите и евентуалното им въздействие върху околната среда и за да [се] гарантира прозрачността на процеса на [разрешаване] навсякъде в Общността, обществеността трябва да има право на достъп преди вземане на всяко едно решение [до] информация [относно заявленията за издаване на] разрешителни за нови инсталации […]“.
9
Член 1 от посочената директива, озаглавен „Цел и обхват“, гласи:
„Цел на настоящата директива е постигането на комплексно предотвратяване и контрол на замърсяването, произтичащо от изброените дейности в приложение I. Тя посочва мерки, предназначени да предотвратят или в случаите, когато това е практически неосъществимо, да намалят емисиите във въздуха, водите и земята в резултат от горепосочените дейности, включително и мерки, свързани с отпадъците, целящи постигането на висока степен на опазване на околната среда в нейната цялост, без да се засяга действието на Директива [85/337] и съответните разпоредби на Общността“.
10
Член 15 от същата директива, озаглавен „Достъп до информация и участие на обществеността в процедурата за издаване на разрешителни“, предвижда:
„1.   Държавите членки гарантират, че на заинтересованата общественост са дадени навременни и ефективни възможности да участва в процедурите за:
—
издаването на разрешително за нови инсталации;
Процедурата, предвидена в приложение V, се прилага за целите на такова участие.
4.   [Параграф 1 се прилага] съгласно ограниченията, посочени в член 3, параграфи 2 и 3 от Директива 90/313/ЕИО [на Съвета от 7 юни 1990 година за свободния достъп до информация за околната среда (ОВ L 158, стр. 56)].
“.
11
Член 15а от Директива 96/61, озаглавен „Достъп до правосъдие“, гласи следното:
„Държавите членки гарантират, че в съответствие със съответната национална законова система членовете на заинтересованата общественост:
имат [възможност да подадат жалба до] съд или друг независим или безпристрастен орган, установен[…] със закон, [за да оспорят] материалната или процесуална законосъобразност на решенията, действията или бездействията, предмет на разпоредбите на настоящата директива за участие на обществеността.
Всяка подобна процедура следва да бъде честна, справедлива, своевременна и да не бъде възпрепятстващо скъпа.
“.
12
В точка 5.4 от приложение I към Директива 96/61, озаглавено „Категории промишлени дейности, посочени в член 1“, се споменават „[д]епа[та], приемащи над 10 тона дневно отпадъци или с общ капацитет над 25000 тона, с изключение на депата за инертни отпадъци“.
13
Приложение V към същата директива, озаглавено „Участие на обществеността при вземането на решения“, предвижда в частност следното:
„1.
Обществеността следва да бъде информирана (чрез публично разгласяване или други подходящи средства като електронни медии, ако има такива) по следните въпроси на ранен етап от процедурата по вземане на решение или, най-късно, веднага след като може разумно да се очаква информацията да бъде предоставена:
в)
данни за компетентните органи, отговорни за вземането на решение; тези, от които може да бъде получена съответната информация; тези, до които могат да бъдат отправени коментари или въпроси и данни за графика за предаване на коментари или въпроси;
е)
посочване на времето и мястото или средствата, чрез които ще бъде предоставена съответната информация;
“.
Директива 2003/4/ЕО
14
Съображение 16 от Директива 2003/4/ЕO на Европейския парламент и на Съвета от 28 януари 2003 година относно обществения достъп до информация за околната среда и за отмяна на Директива 90/313 (ОВ L 41, стр. 26; Специално издание на български език, 2007 г., глава 15, том 9, стр. 200) гласи следното:
„Правото на информация означава, че разкриването на информация следва да бъде общо правило и че на публичните власти следва да бъде разрешено да отхвърлят искания за информация за околната среда в специфични и ясно определени случаи. Основанията за отказ следва да бъдат интерпретирани ограничително, като обслужваният обществен интерес от разкриването ѝ следва да бъде преценен[…] спрямо интереса, обслужван от отказа. Мотивите за отказа следва да бъдат предоставени на заявителя в рамките на срока, предвиден от настоящата директива“.
15
Член 4, параграфи 2 и 4 от тази директива предвижда в частност следното:
„2.   Държавите членки могат да предвидят отказ на искане за предоставяне на информация за околната среда, ако разкриването на информацията би могло да се отрази неблагоприятно върху:
г)
поверителността на търговска или индустриална информация, когато тази поверителност е регламентирана от националното законодателство или от законодателството на Общността с цел защита на легитимния икономически интерес, включително и обществения интерес за поддържането на статистическата поверителност или данъчната тайна;
Основанията за отказ, упоменати [в частност в параграф 2], следва да се тълкуват ограничително, като се взема предвид за конкретния случай обслужвания[т] обществен интерес от разкриването на информацията. Във всеки конкретен случай обслужваният обществен интерес от разкриването се преценява спрямо обслужвания интерес от отказа. […]
4.   Информацията за околната среда, която се съхранява от или за [публичeн орган], до който е отправено искането от заявителя, се предоставя частично, когато е възможно отделянето на информацията, попадаща в обхвата на параграф 1, букви г) и д) или параграф 2, от останалата поискана информация“.
Директива 2003/35
16
Съгласно съображение 5 от Директива 2003/35 правото на Съюза следва да бъде правилно приведено в съответствие с Орхуската конвенция с оглед на нейното ратифициране.
Словашкото право
Процесуални правила
17
Член 135, параграф 1 от Гражданския процесуален кодекс предвижда:
„[…] Съдилищата са обвързани и от постановените от Ústavný súd Slovenskej republiky [Конституционен съд на Словашката република] или от Европейския съд по правата на човека решения, които се отнасят до основните права и свободи“.
18
Член 56, параграф 6 от Закон № 38/1993 Rec. за организацията на Конституционния съд на Словашката република, производството пред него и статута на неговите съдии в редакцията му, приложима към фактите по главното производство, гласи:
„Ако Конституционният съд на Словашката република отмени решение, мярка или друг редовен акт и върне делото за ново разглеждане, съответният орган, приел решението, взел мярката или издал акта, е длъжен да преразгледа делото и да се произнесе отново. В това производство органът е обвързан от právny názor [правните изводи] на Конституционния съд на Словашката република“.
Разпоредби, свързани с оценката на въздействието върху околната среда, с градоустройствените правила и с комплексните разрешителни
– Закон № 24/2006 Rec.
19
Член 1, параграф 1 от Закон № 24/2006 Rec. за оценката на въздействието върху околната среда и за изменение на няколко закона в редакцията му, приложима към фактите по главното производство, гласи:
„Този закон урежда:
а)
оценяването от експерти и обществеността на евентуалното въздействие върху околната среда
2
на планирани дейности преди приемането на решението относно разполагането им или преди тяхното разрешаване по особен ред.
“.
20
Съгласно член 37 от този закон:
„[…]
6)
Срокът на действие на окончателното становище за дадена дейност е три години от издаването му. Окончателното становище запазва действието си, ако в този срок по особен ред е започната процедура за разполагане или процедура за издаване на разрешително.
7)
Срокът на действие на окончателното становище за дадена дейност може да бъде удължаван с периоди от по две години по искане на заявителя, ако същият представи писмени доказателства, че планираната дейност и условията на терена не са претърпели значителни промени, че не са настъпили нови обстоятелства във връзка със същественото съдържание на оценителния доклад за дейността и че не са разработени нови технологии, необходими за осъществяването на планираната дейност. Решението да се удължи срокът на действие на окончателното становище за дейността, се взема от компетентния орган“.
21
В член 65, параграф 5 от посочения закон се уточнява:
„Ако окончателното становище е дадено преди 1 февруари 2006 г. и ако разрешителната процедура във връзка с оценяваната дейност не е започната по особен ред, искането за удължаване на срока на действие на това становище се подава до министерството съгласно член 37, параграф 7“.
– Закон № 50/1976 Rec.
22
Член 32 от Закон № 50/1976 Rec. за градоустройството в редакцията му, приложима към фактите по главното производство, предвижда:
„Разполагането на даден строеж, промяната на предназначението на земята и защитата на важни интереси спрямо поземления имот са възможни само по силата на градоустройствено решение под формата на
a)
решение за разполагането на строежа;
“.
– Закон № 245/2003 Rec.
23
Член 8, параграфи 3 и 4 от Закон № 245/2003 Rec. за комплексно предотвратяване и контрол на замърсяването и за изменение на няколко закона, изменен от своя страна със Закон № 532/2005 (наричан по-нататък „Закон № 245/2003“), предвижда:
„3)   Когато става дума за комплексно разрешително за експлоатация, което същевременно изисква разрешение за нов строеж или промяна на съществуващ строеж, процедурата включва и процедура по разрешаване на нов строеж, процедура за изменение на строежа преди приключването му и процедура за разрешаване на благоустройствени дейности.
4)   Градоустройствената процедура, оценката на въздействието на инсталацията върху околната среда и определянето на условията с оглед на избягването на тежки промишлени аварии не са част от издаването на комплексното разрешително“.
24
В член 11, параграф 2 от този закон се уточнява:
„Към заявлението [за комплексно разрешително] се прилагат:
c)
окончателното становище след извършената оценка на въздействието върху околната среда, ако инсталацията изисква такова,
g)
градоустройственото решение, когато става въпрос за нова инсталация или за разширяването на съществуваща такава […]“.
25
Член 12 от посочения закон, озаглавен „Започване на процедурата“, гласи:
„[…]
(2)   След като установи, че заявлението е пълно и определи кръга на участниците в процедурата и съответните органи, администрацията
c)
 публикува на интернет страницата си заявлението, без приложенията, които не са в електронен вид, и поне в продължение на 15 дни поддържа поместени на официалното си табло за обявления основните сведения за подаденото заявление, оператора и инсталацията,
“.
Спорът по главното производство и преюдициалните въпроси
Административното производство
26
На 26 юни 1997 г. община Пезинок приема с Наредба № 2/1997 план за градско строителство, който наред с другото предвижда и разполагане на депо за отпадъци в някогашната кариера за глина за производство на тухли, наречена Nová jama (нова кариера).
27
Въз основа на оценителен доклад по проект за разполагане на депо за отпадъци, представен от Pezinské tehelne as на 16 декември 1998 г., министерството на околната среда извършва през 1999 г. оценка на въздействието върху околната среда. На 26 юли 1999 г. то издава окончателно становище.
28
На 7 август 2002 г. Ekologická skládka иска от компетентната служба в община Пезинок да приеме градоустройствено решение относно разполагането на депо за отпадъци на територията на обекта Nová jama.
29
По искане на Pezinské tehelne as на 27 март 2006 г. министерството на околната среда удължава от 26 юли 1999 г. до 1 февруари 2008 г. срока на действие на окончателното си становище.
30
С решение от 30 ноември 2006 г. в редакцията му съгласно решение на Krajský stavebný úrad v Bratislave (Окръжна градоустройствена служба, гр. Братислава) от 7 май 2007 г. община Пезинок разрешава по искане на Ekologická skládka разполагането на депо за отпадъци на територията на обекта Nová jama.
31
Вследствие на подаденото от Ekologická skládka на 25 септември 2007 г. заявление за комплексно разрешително Slovenská inšpekcia životného prostredia, Inšpektorát životného prostredia Bratislava (Словашка инспекция по околната среда, Инспекторат по околната среда, гр. Братислава, наричан по-нататък „Инспекторатът“) образува комплексно производство на основание Закон № 245/2003, транспониращ Директива 96/61. На 17 октомври 2007 г. съвместно с обществените служби за опазване на околната среда публикува въпросното заявление, като определя срок от 30 дни, в който обществеността и съответните държавни служби да представят възражения.
32
Тъй като жалбоподателите в главното производство твърдят, че подаденото от Ekologická skládka заявление за издаване на комплексно разрешително не е пълно, доколкото към него не било приложено предвиденото в член 11, параграф 2, буква g) от Закон № 245/2003 градоустройствено решение относно разполагането на депото, Инспекторатът спира комплексното производство на 26 ноември 2007 г. и изисква представянето на това решение.
33
На 27 декември 2007 г. Ekologická skládka представя въпросното решение, като отбелязва, че счита същото за търговска тайна. Поради това Инспекторатът не предоставя документа на разположение на жалбоподателите в главното производство.
34
На 22 януари 2008 г. Инспекторатът издава на Ekologická skládka комплексно разрешително за изграждането на инсталацията „Pezinok — депо за отпадъци“ и за нейната експлоатация.
35
Жалбоподателите в главното производство обжалват това решение пред Инспекцията, горестоящият орган в областта на опазването на околната среда. Посоченият орган разпорежда градоустройственото решение относно разполагането на депото да бъде публикувано на официалното табло за обявления от 14 март до 14 април 2008 г.
36
В административното производство по обжалване жалбоподателите твърдят в частност, че е допусната грешка при прилагане на правото, доколкото комплексното производство е образувано без градоустройственото решение относно разполагането на депото и доколкото след представянето му това решение не е публикувано, по съображение че представлява търговска тайна.
37
С решение от 18 август 2008 г. Инспекцията отхвърля жалбата като неоснователна.
Съдебното производство
38
Жалбоподателите в главното производство подават жалба срещу решението на Инспекцията от 18 август 2008 г. пред Krajský súd Bratislava (Братиславски окръжен съд), първа инстанция по административни дела. С решение от 4 декември 2008 г. този съд отхвърля жалбата.
39
Жалбоподателите в главното производство обжалват това решение пред Najvyšší súd Slovenskej republiky (Върховен съд на Словашката република).
40
С определение от 6 април 2009 г. този съд спира изпълнението на комплексното разрешително.
41
С решение от 28 май 2009 г. същият съд изменя решението на Братиславския окръжен съд и отменя решението на Инспекцията от 18 август 2008 г., както и решението на Инспектората от 22 януари 2008 г., като приема, че компетентните органи не са спазили правилата относно участието на заинтересованата от комплексното производство общественост и не са оценили в достатъчна степен въздействието, което изграждането на депото може да окаже върху околната среда.
42
На 25 юни 2009 г. Ekologická skládka подава пред Конституционния съд на Словашката република конституционна жалба срещу определението на Върховен съд на Словашката република от 6 април 2009 г., а на 3 септември 2009 г. — конституционна жалба срещу решението на този съд от 28 май 2009 г.
43
С решение от 27 май 2010 г. Конституционният съд на Словашката република приема, че Върховният съд на Словашката република е нарушил основното право на Ekologická skládka на съдебна защита, признато с член 46, параграф 1 от Конституцията, основното му право на собственост, признато с член 20, параграф 1 от Конституцията, и правото му мирно да се ползва от своята собственост, признато с член 1 от Допълнителния протокол към Европейската конвенция за защита на правата на човека и основните свободи, подписана в Рим на 4 ноември 1950 г.
44
Той приема по-конкретно, че Върховният съд на Словашката република не е взел предвид всички приложими в административното производство принципи и е превишил правомощията си, като е преценил законосъобразността на процедурата и на решението за оценка на въздействието върху околната среда, въпреки че жалбоподателите не са ги били оспорили, и че в това отношение посоченият съд не е бил компетентен да се произнесе.
45
Поради това с решението си Конституционният съд на Словашката република отменя обжалваното определение и обжалваното решение и връща делото на Върховния съд на Словашката република за ново разглеждане.
46
Върховният съд на Словашката република отбелязва, че според редица участници във висящото пред него производство той е обвързан от решението на Конституционния съд на Словашката република от 27 май 2010 г. Независимо от това подчертава, че продължава да се съмнява в съвместимостта на оспорваните решения с правото на Съюза.
47
При тези обстоятелства Върховният съд на Словашката република решава да спре производството и да постави на Съда следните преюдициални въпроси:
„1)
Позволява ли, съответно задължава ли правото на Съюза (и по-конкретно член 267 ДФЕС) върховната юрисдикция на държава членка да сезира служебно [Съда] с преюдициален въпрос, включително на такъв етап от съдебното производство, на който Конституционният съд е отменил решение на върховната юрисдикция, което се основава преди всичко на прилагането на правната уредба на Съюза относно опазването на околната среда, като е задължил тази юрисдикция да се придържа към правните изводи на Конституционния съд относно нарушаването на материалните и процесуалните конституционни права на страна в производството, без да държи сметка за свързаните с правото на Съюза измерения на разглежданото дело или, с други думи, когато, произнасяйки се като последна инстанция, Конституционният съд е достигнал до извода, че не е необходимо да се отправя преюдициално запитване до [Съда] в рамките на това производство, и временно е изключил по разглежданото дело прилагането на правото на подходяща околна среда и на нейното опазване?
2)
Може ли да бъде постигната основната цел на комплексното предотвратяване, която е определена по-конкретно в съображения 8, 9 и 23, както и в членове 1 и 15 от Директива [96/61], и по-общо в [правото на Съюза] в областта на околната среда, т.е. предотвратяването и намаляването на замърсяването на околната среда, включително чрез приобщаването на обществеността към целта да се постигне висока степен на опазване на околната среда като цяло, в рамките на производство, при което не се гарантира достъп на обществеността в началото на процедурата за комплексно предотвратяване до всички релевантни документи (член 6 във връзка с член 15 от Директива [96/61]), и по-специално до решението за разполагане на инсталация — депо за отпадъци, но като впоследствие липсващият документ бъде приложен по делото в първоинстанционното производство, при условие че той няма да бъде оповестяван на останалите участници в производството, тъй като става дума за търговска тайна, или — казано с други думи — може ли основателно да се предположи, че решението за разполагане на инсталацията (и най-вече неговата обосновка) оказва съществено влияние върху доводите, становищата и останалите предложения?
3)
Постигат ли се целите на Директива [85/337] по-специално от гледна точка на правната уредба на Съюза относно околната среда, и по-конкретно от гледна точка на предвиденото в член 2 условие, съгласно което, преди да бъдат одобрени определени проекти, те следва да бъдат оценени с оглед на въздействието им върху околната среда, когато срокът на действие на приетото през 1999 г. първоначално становище на Министерството на околната среда, с което преди време е приключила процедурата по оценка на въздействието върху околната среда, е удължен след няколко години с обикновено решение, без да се извърши нова оценка на въздействието върху околната среда? С други думи, може ли да се приеме, че решение, което вече е прието в приложение на Директива [85/337], има неограничено действие във времето?
4)
Общото условие, произтичащо от Директива [96/61] (и по-специално от нейния преамбюл и от членове 1 и 15а) — а именно че държавите членки гарантират предотвратяването и намаляването на замърсяването на околната среда, като следят и за това заинтересуваните лица да разполагат с редовни, справедливи и бързи административни и съдебни производства — във връзка с член 10а от Директива [85/337], както и от член 6 и от член 9, параграфи 2 и 4 от Конвенцията от Орхус, включва ли и възможността посочените лица да поискат постановяването на привременна административна или съдебна мярка по националното право (например разпореждане за спиране на изпълнението на комплексно решение), която позволява временно, т.е. до постановяване на решение по същество, да се спре изграждането на проектираната инсталация?
5)
Възможно ли е посредством съдебно решение, с което се осъществява условието по Директива [96/61], по Директива [85/337] или по член 9, параграфи 2 и 4 от Орхуската конвенция, т.е. в приложение на предвиденото в посочените разпоредби право на обществеността на справедлива съдебна защита по смисъла на член 191, параграфи 1 и 2 [ДФЕС], който се отнася до политиката на Европейския съюз в областта на околната среда, незаконосъобразно да се наруши правото на собственост на експлоатиращия инсталацията, гарантирано по-конкретно в член 1 от Допълнителния протокол към Конвенцията за защита правата на човека и основните свободи, например като в рамките на съдебно производство се отмени надлежно предоставеното на заявителя комплексно разрешително за нова инсталация?“.
По преюдициалните въпроси
По допустимостта
48
Инспекцията, Ekologická skládka и словашкото правителство оспорват на различни основания допустимостта на преюдициалното запитване или на някои от поставените въпроси.
49
На първо място, според Инспекцията и Ekologická skládka всички поставени въпроси са недопустими, тъй като се отнасят до положения, които се уреждат изцяло от вътрешноправни актове, а именно нормативните актове, транспониращи директиви 85/337 и 96/61. От това Ekologická skládka заключава, че тези директиви нямат пряко действие, докато Инспекцията счита, че те са достатъчно ясни и че поради това преюдициалното запитване е ненужно. Инспекцията изтъква също така, че преюдициалните въпроси е трябвало да бъдат отправени в първата фаза на производството пред Върховния съд на Словашката република. Освен това Ekologická skládka смята, че поставените въпроси са излишни, тъй като този съд вече е обвързан от правните изводи на Конституционния съд на Словашката република и нито една от страните в главното производство не е поискала Съдът да бъде сезиран с тези въпроси.
50
На второ място, Ekologická skládka поддържа, че разделянето съгласно националното право на комплексната процедура, градоустройствената процедура и оценяването на въздействието върху околната среда обезсмисля, от гледна точка на изхода на главното производство, втория и третия въпрос. Според Инспекцията това разделение прави недопустими третия, четвъртия и петия въпрос. Всъщност тя смята, че допуснатите при изготвянето на градоустройственото решение или оценката на въздействието върху околната среда нередности не опорочават самото комплексно разрешително.
51
На трето място, Ekologická skládka и словашкото правителство считат, че четвъртият въпрос е хипотетичен. От една страна, обезпечителните мерки, постановени от Върховния съд на Словашката република с определението от 6 април 2009 г., понастоящем били лишени от каквито и да било последици. От друга страна, този въпрос нямал значение за висящото пред запитващата юрисдикция производство, тъй като същото се отнасяло не до постановяването на нови обезпечителни мерки, а до действителността на оспорените административни актове.
52
На четвърто и последно място, Ekologická skládka поддържа, че петият въпрос също е хипотетичен, доколкото се отнася до решението, с което Върховният съд на Словашката република трябва да приключи главното производство. Освен това този въпрос бил недопустим и защото изисквал тълкуване на националното конституционно право.
53
В това отношение следва да се напомни, че съгласно постоянната съдебна практика само националният съд, който е сезиран със спора и трябва да поеме отговорността за последващото му съдебно решаване, може да прецени — предвид особеностите на делото — както необходимостта от преюдициално заключение, за да може да постанови решението си, така и релевантността на въпросите, които поставя на Съда. Следователно, щом като поставените въпроси се отнасят до тълкуването на правото на Съюза, Съдът по принцип е длъжен да се произнесе (Решение от 10 март 2009 г. по дело Hartlauer, C-169/07, Сборник, стр. I-1721, точка 24 и Решение от 19 юли 2012 г. по дело Garkalns, C-470/11, точка 17).
54
Оттук следва, че въпросите, които се отнасят до правото на Съюза, се ползват с презумпция за релевантност. Съдът може да отхвърли отправеното от национална юрисдикция преюдициално запитване само ако е съвсем очевидно, че исканото тълкуване на правото на Съюза няма никаква връзка с действителността или с предмета на спора в главното производство, когато проблемът е от хипотетично естество или още когато Съдът не разполага с необходимите данни от фактическа и правна страна, за да бъде полезен с отговора на поставените му въпроси (Решение от 1 юни 2010 г. по дело Blanco Pérez и Chao Gómez, C-570/07 и C-571/07, Сборник, стр. I-4629, точка 36 и Решение от 5 юли 2012 г. по дело Geistbeck, C-509/10, точка 48).
55
Доводът, свързан с пълнотата на националната правна уредба, не е основание обаче да се приеме, че тълкуването на цитираните от запитващия съд норми на правото на Съюза очевидно няма никаква връзка със спора по главното производство, още повече че не се оспорва, че с част от приложимите национални разпоредби се транспонират актове на Съюза. Следователно този довод не е достатъчен, за да обори презумпцията за релевантност, посочена в предходната точка.
56
Твърдението, че въпросните директиви нямат пряко действие, не променя този извод, тъй като съгласно член 267 ДФЕС Съдът е компетентен да се произнася по преюдициални запитвания относно тълкуването на актовете на институциите на Съюза, независимо дали тези актове се прилагат пряко или не (Решение от 10 юли 1997 г. по дело Maso и др., C-373/95, Recueil, стр. I-4051, точка 28, Решение от 16 юли 2009 г. по дело Futura Immobiliare и др., C-254/08, Сборник, стр. I-6995, точка 34 и Решение от 27 ноември 2012 г. по дело Pringle, C-370/12, точка 89). Освен това, що се отнася до твърдението, че поради яснотата на приложимите норми преюдициалното запитване е ненужно, следва да се припомни, че член 267 ДФЕС дава възможност на националните юрисдикции да поставят на Съда тълкувателни въпроси винаги когато счетат това за целесъобразно (вж. в този смисъл Решение от 26 май 2011 г. по дело Stichting Natuur en Milieu и др., C-165/09-C-167/09, Сборник, стр. I-4599, точка 52 и цитираната съдебна практика).
57
Що се отнася до останалите доводи, които Инспекцията и Ekologická skládka излагат в подкрепа на недопустимостта на преюдициалното запитване като цяло, те се отнасят до предмета на първия въпрос и затова ще бъдат преценени от Съда при неговото разглеждане.
58
Що се отнася до обстоятелствата, свързани с разделянето по националното право на отделните процедури, следва да се подчертае, че възгледът на запитващия съд за последиците, които произтичат от това разделяне съгласно националното право, е много различен от този на Инспекцията и Ekologická skládka. Всъщност в рамките на производството по член 267 ДФЕС функциите на Съда и функциите на запитващата юрисдикция са ясно разделени и именно от компетентност на последната е да тълкува националното законодателство (Решение на Съда от 17 юни 1999 г. по дело Piaggio, C-295/97, Recueil, стр. I-3735, точка 29 и Решение от 17 юли 2008 г. по дело Corporación Dermoestética, C-500/06, Сборник, стр. I-5785, точка 21). Ето защо въпросните обстоятелства не са достатъчни, за да се приеме, че поставените въпроси очевидно нямат връзка с действителността или предмета на спора.
59
Що се отнася до допустимостта на четвъртия въпрос, от акта за преюдициално запитване е видно, че Върховният съд на Словашката република постановява нови обезпечителни мерки, с които да се спре действието на разглежданите в главното производство решения. Освен това в писмените си изявления Ekologická skládka уточнява, че е счело за нужно да обжалва тези мерки. При тези обстоятелства няма как да се приеме, че четвъртият въпрос е хипотетичен.
60
Накрая, що се отнася до допустимостта на петия въпрос, безспорно е, че Конституционният съд на Словашката република приема, че Върховният съд на Словашката република е нарушил правото на собственост на Ekologická skládka с решението си от 28 май 2009 г., с което установява, че комплексното разрешително е било издадено при несъвместими с правото на Съюза условия. Доколкото запитващият съд все още има съмнения дали обжалваните в главното производство решения са съвместими с правото на Съюза, петият въпрос не е чисто хипотетичен. Освен това, видно от формулировката му, този въпрос не се отнася до тълкуване на националното конституционно право.
61
Поради това поставените от запитващата юрисдикция въпроси следва да се приемат за допустими.
По първия въпрос
62
С първия си въпрос запитващият съд пита по същество дали член 267 ДФЕС трябва да се тълкува в смисъл, че национален съд може служебно да сезира Съда с преюдициално запитване дори когато делото му е върнато за ново разглеждане след отмяна на първото му решение от конституционната юрисдикция на съответната държава членка и национална норма го задължава да реши спора, съобразявайки се с правните изводи на тази юрисдикция. Той се пита и дали член 267 ДФЕС трябва да се тълкува в смисъл, че задължава същия този национален съд да сезира Съда, въпреки че решенията му подлежат на обжалване пред конституционна юрисдикция само за да се провери дали не е допуснато нарушение на права и свободи, гарантирани с националната конституция или с международна конвенция.
63
Като начало следва да се отбележи, че с първия си въпрос Върховният съд на Словашката република иска също така да разбере дали правото на Съюза му дава право да остави без приложение национална норма, която му забранява да се произнесе по изведено от нарушение на това право възражение, което не е било повдигнато от страните в главното производство. Видно от акта за преюдициално запитване обаче, този въпрос засяга само Директива 85/337 и поради това на него следва да се отговори само ако се окаже, с оглед на отговора на третия въпрос, че посочената директива е приложима към спора по главното производство.
64
Що се отнася до останалите аспекти на първия преюдициален въпрос, съгласно постоянната съдебна практика член 267 от ДФЕС предоставя на националните юрисдикции най-широко право да сезират Съда, ако счетат, че висящото пред тях дело повдига въпроси, които налагат тълкуване или преценка на валидността на разпоредбите на правото на Съюза за целите на решаването на отнесения до тях спор (Решение от 27 юни 1991 г. по дело Mecanarte, C-348/89, Recueil, стр. I-3277, точка 44 и Решение от 5 октомври 2010 г. по дело Елчинов, C-173/09, Сборник, стр. I-8889, точка 26).
65
Следователно член 267 ДФЕС предоставя на националните юрисдикции възможност, а при определени обстоятелства ги задължава да отправят преюдициално запитване, когато установят, служебно или по искане на страните, че съществото на спора повдига въпрос, попадащ в приложното поле на първа алинея от този член (Решение от 10 юли 1997 г. по дело Palmisani, C-261/95, Recueil, стр. I-4025, точка 20 и Решение от 21 юли 2011 г. по дело Kelly, C-104/10, Сборник, стр. I-6813, точка 61). Поради това обстоятелството, че пред запитващата юрисдикция страните по главното производство не са изтъкнали проблем, свързан с правото на Съюза, не е пречка Съдът да бъде сезиран от тази юрисдикция (Решение от 16 юни 1981 г. по дело Salonia, 126/80, Recueil, стр. 1563, точка 7 и Решение от 8 март 2012 г. по дело Huet, C-251/11, точка 23).
66
Всъщност преюдициалното запитване се основава на диалог между съдилища, чието начало зависи изцяло от преценката на националната юрисдикция за релевантността и необходимостта от това запитване (Решение от 16 декември 2008 г. по дело Cartesio, C-210/06, Сборник, стр. I-9641, точка 91 и Решение от 9 ноември 2010 г. по дело VB Pénzügyi Lízing, C-137/08, Сборник, стр. I-10847, точка 29).
67
Освен това наличието на национална процесуална разпоредба не засяга правото на националните юрисдикции да сезират Съда с преюдициално запитване, когато — както в главното производство — имат съмнения относно тълкуването на правото на Съюза (Решение по дело Елчинов, посочено по-горе, точка 25 и Решение от 20 октомври 2011 г. по дело Interedil, C-396/09, Сборник, стр. I-9915, точка 35).
68
Следователно национална правна норма, съобразно която националните юрисдикции са обвързани от изводите на горната юрисдикция, не може да лиши тези юрисдикции от правото да сезират Съда с въпроси за тълкуването на правото на Съюза, до което се отнасят съответните правни изводи. Те трябва да бъдат свободни да отправят до Съда въпросите, които смятат за неизяснени, ако считат, че правните изводи на горната инстанция биха могли да доведат до постановяване на решение, което противоречи на правото на Съюза (Решение от 9 март 2010 г. по дело ERG и др., C-378/08, Сборник, стр. I-1919, точка 32 и Решение по дело Елчинов, посочено по-горе, точка 27).
69
На този етап следва да се подчертае, че след като упражни правото си по член 267 ДФЕС, при решаването на спора в главното производство националният съд е обвързан от даденото от Съда тълкуване на съответните разпоредби и трябва евентуално да не се съобрази с изводите на висшестоящия съд, ако въз основа на това тълкуване намира, че тези изводи не са в съответствие с правото на Съюза (Решение по дело Елчинов, посочено по-горе, точка 30).
70
Изложените в предходните точки принципи обвързват по същия начин запитващата юрисдикция, що се отнася до правните изводи, направени в главното производство от конституционната юрисдикция на въпросната държава членка, доколкото съгласно трайно установената съдебна практика е недопустимо норми на националното право, макар и да са конституционни, да накърняват единството и ефикасността на правото на Съюза (Решение от 17 декември 1970 г. по дело Internationale Handelsgesellschaft, 11/70, Recueil, стр. 1125, точка 3 и Решение от 8 септември 2010 г. по дело Winner Wetten, C-409/06, Сборник, стр. I-8015, точка 61). Впрочем Съдът вече е постановил, че посочените принципи се прилагат в отношенията между конституционната юрисдикция и всяка друга национална юрисдикция (Решение от 22 юни 2010 г. по дело Melki и Abdeli, C-188/10 и C-189/10, Сборник, стр. I-5667, точки 41—45).
71
Следователно националната норма, която задължава Върховния съд на Словашката република да се съобрази с правните изводи на Конституционния съд на Словашката република, не може да попречи на запитващия съд във всеки един подходящ според него момент от производството да сезира Съда с преюдициално запитване и евентуално да отхвърли правните изводи на Конституционния съд на Словашката република, които се окажат в противоречие с правото на Съюза.
72
Накрая, като върховна инстанция Върховният съд на Словашката република дори е длъжен да сезира Съда с преюдициално запитване, щом като установи, че съществото на спора е свързано с въпрос, попадащ в обхвата на член 267, първа алинея ДФЕС. Всъщност възможността пред конституционната юрисдикция на съответната държава членка да се обжалват решенията на национална юрисдикция само за да се провери дали не е допуснато нарушение на права и свободи, гарантирани с националната конституция или с международна конвенция, не е основание да се приеме, че тази национална юрисдикция не може да се окачестви като юрисдикция, чиито решения не подлежат на обжалване съгласно националното право по смисъла на член 267, трета алинея ДФЕС.
73
С оглед на изложеното по-горе, на първия въпрос следва да се отговори, че член 267 ДФЕС трябва да се тълкува в смисъл, че национална юрисдикция като запитващата е длъжна да сезира служебно Съда с преюдициално запитване дори когато делото ѝ е върнато за ново разглеждане след отмяна на първото ѝ решение от конституционната юрисдикция на съответната държава членка и национална норма я задължава да реши спора, съобразявайки се с правните изводи на последната юрисдикция.
По втория въпрос
74
С втория си въпрос запитващата юрисдикция пита по същество дали Директива 96/61 трябва да се тълкува в смисъл, че изисква още в началото на процедурата за разрешаване на депо заинтересованата общественост да има достъп до градоустройственото решение относно разполагането на тази инсталация. Тя се пита и дали отказът да се предостави това решение, може да се обоснове със съображения за търговска тайна, закриляща съдържащите се в него данни, а ако не — дали може нередовността да се отстрани, като на заинтересованата общественост се предостави достъп до това решение в хода на административното производство по обжалване.
75
Като начало следва да се отбележи, че видно от акта за преюдициално запитване, разглежданата в главното производство инсталация представлява депо, приемащо над 10 тона отпадъци дневно или с общ капацитет над 25000 тона отпадъци. Следователно тя попада в приложното поле на Директива 96/61, определено в член 1 от нея, във връзка с точка 5.4 от приложение I към нея.
76
В член 15 от тази директива се предвижда участието на заинтересованата общественост в процедурата за издаване на разрешително за нови инсталации и се уточнява, че това участие се осъществява при условията, определени в приложение V към посочената директива. Това приложение изисква на обществеността да се предоставят данни за органите, от които може да бъде получена съответната информация, и да ѝ се укаже времето и мястото, където ще бъде дадена тази информация.
77
Тези правила относно участието на обществеността трябва да се тълкуват с оглед и предвид разпоредбите на Орхуската конвенция, с която — както е видно от съображение 5 от Директива 2003/35, изменяща частично Директива 96/61 — законодателството на Съюза следва да бъде „правилно приведено в съответствие“ (Решение от 12 май 2011 г. по дело Bund für Umwelt und Naturschutz Deutschland, Landesverband Nordrhein-Westfalen, C-115/09, Сборник, стр. I-3673, точка 41). Съгласно член 6, параграф 6 от посочената конвенция заинтересованата общественост трябва да има достъп до цялата информация, имаща отношение към вземането на решения във връзка с разрешаването на дейностите по приложение I към тази конвенция, сред които в частност са депата, приемащи над 10 тона отпадъци дневно или с общ капацитет над 25000 тона отпадъци.
78
Ето защо обществеността, заинтересована от предвидената в Директива 96/61 разрешителна процедура, по принцип трябва да има достъп до съответната за тази процедура информация.
79
От акта за преюдициално запитване и от представената на Съда преписка се вижда, че градоустройственото решение относно разполагането на въпросната инсталация представлява една от мерките, въз основа на които се взема окончателното решение дали да се разреши или не тази инсталация, и че то съдържа сведения за въздействието на проекта върху околната среда, за условията, които са наложени на оператора с цел да се ограничи това въздействие, за повдигнатите от страните в градоустройствената процедура възражения и за причините, накарали компетентния орган да издаде това градоустройствено решение. Освен това съответните национални норми изискват то да бъде приложено към подаденото до компетентния орган заявление за издаване на разрешително. Следователно трябва да се приеме, че въпросното градоустройствено решение съдържа относима информация по смисъла на приложение V към Директива 96/61 и че поради това заинтересованата общественост по принцип трябва да има достъп до нея в процедурата за разрешаване на въпросната инсталация.
80
Независимо от това, видно от член 15, параграф 4 от Директива 96/61, участието на заинтересованата общественост може да бъде ограничено по силата на член 3, параграфи 2 и 3 от Директива 90/313. Към момента на настъпване на фактите по главното производство Директива 90/313 обаче е била отменена и заменена с Директива 2003/4. Като се имат предвид таблицата за съответствие, приложена към последната директива, задължението законодателството на Съюза да се приведе в съответствие с Орхуската конвенция и редакцията на член 15 от Директива 96/61 съгласно последващата кодификация с Директива 2008/1/ЕО на Европейския парламент и на Съвета от 15 януари 2008 година за комплексно предотвратяване и контрол на замърсяването (ОВ L 24, стр. 8), следва да се приеме че член 15, параграф 4 от Директива 96/61 трябва да се тълкува в смисъл, че препраща към ограниченията по член 4, параграфи 1, 2 и 4 от Директива 2003/4.
81
Съгласно параграф 2, първа алинея, буква г) от посочения член 4 държавите членки могат да предвидят, че исканията за предоставяне на информация се отхвърлят, ако разкриването на информацията би могло да се отрази неблагоприятно върху поверителността на търговска или индустриална информация, когато тази поверителност е регламентирана от националното законодателство или от законодателството на Съюза с цел защита на легитимен икономически интерес.
82
Същевременно предвид значението, което има мястото на извършване на една или друга дейност по Директива 96/61, и видно от точка 79 от настоящото решение, не е такъв случаят с решението, с което публичен орган разрешава, съобразно приложимите градоустройствени правила, разполагането на инсталация, която попада в обхвата на тази директива.
83
Дори да се допусне, че по изключение е възможно някои обстоятелства в мотивите на дадено градоустройствено решение да представляват поверителна търговска или индустриална информация, в случая е безспорно, че в нарушение на член 4, параграф 4 от Директива 2003/4 защитата на поверителността на подобна информация е била използвана, за да се откаже всякакъв, дори частичен достъп на заинтересованата общественост до градоустройственото решение относно разполагането на въпросната инсталация.
84
Следователно отказът градоустройственото решение относно разполагането на въпросната инсталация да бъде предоставено на заинтересованата общественост в хода на първоначалното административно производство, не е обоснован с изключението по член 15, параграф 4 от Директива 96/61. При това положение за запитващата юрисдикция е важно да знае дали обстоятелството, че в хода на административното производство по обжалване на заинтересованата общественост е предоставен достъп до това решение, е достатъчно, за да се приеме, че процесуалното нарушение, опорочило първоначалното административно производство, е отстранено и че следователно не е налице нарушение на член 15 от Директива 96/61.
85
При липсата на правна уредба на Съюза в тази област редът и условията за гарантиране на защитата на правата, които правните субекти черпят от правото на Съюза, попадат в обхвата на вътрешния правов ред на всяка държава членка, стига обаче тези правила да не са по-неблагоприятни от правилата, уреждащи сходни вътрешноправни положения (принцип на равностойност) и да не правят на практика невъзможно или прекомерно трудно упражняването на правата, предоставени от правния ред на Съюза (принцип на ефективност) (Решение от 14 декември 1995 г. по дело Peterbroeck, C-312/93, Recueil, стр. I-4599, точка 12 и Решение от 12 юли 2012 г. по дело VALE Építési, C-378/10, точка 48 и цитираната съдебна практика).
86
Колкото до принципа на равностойност, той изисква всички правила относно исковете да се прилагат еднакво за исковете, основани на нарушение на правото на Съюза, и за тези, основани на нарушение на вътрешното право (вж. по-специално Решение от 19 юли 2012 г. по дело Littlewoods Retail и др., C-591/10, точка 31 и Решение от 4 октомври 2012 г. по дело Бянков, C-249/11, точка 70). Следователно националната юрисдикция е тази, която трябва да провери дали националното право допуска в хода на административното производство по обжалване да се отстраняват сходни процесуални нарушения на вътрешното право.
87
Що се отнася до принципа на ефективност, макар правото на Съюза да допуска приложимите национални правила в определени случаи да позволяват узаконяване на дейности или действия, които не са правомерни от гледна точка на това право, подобна възможност е поставена в зависимост от условието тя да не предоставя на заинтересованите лица повод да заобикалят нормите на Съюза или да не ги прилагат, и трябва да остане изключение (Решение от 3 юли 2008 г. Комисия/Ирландия, C-215/06, Сборник, стр. I-4911, точка 57).
88
В това отношение е важно да се подчертае, че член 15 от Директива 96/61 изисква от държавите членки да предоставят на заинтересованата общественост навременни и ефективни възможности да участва в процедурите за издаване на разрешително. Тази разпоредба трябва да се тълкува с оглед на съображение 23 от посочената директива, съгласно което преди вземане на всяко едно решение обществеността трябва да има право на достъп до информация относно заявленията за разрешителни за нови инсталации, и с оглед на член 6 от Орхуската конвенция, който предвижда, от една страна, участие на обществеността на ранен етап, когато всички възможности са открити и може да се проведе ефективно обществено обсъждане, и от друга, достъп до съответната информация веднага след постъпването ѝ. Следователно заинтересованата общественост трябва да разполага с цялата относима информация още на етапа на първоначалното административно производство, преди изобщо да бъде прието някакво решение, стига тази информация да е налична към момента на протичане на тази фаза на производството.
89
Колкото до това дали принципът на ефективност допуска отстраняване на нередовности в производството по обжалване чрез предоставяне на разположение на обществеността на относими документи, които не са били достъпни в първоначалното административно производство, от предоставените от запитващия съд данни се вижда, че съгласно приложимото национално законодателство горестоящият административен орган има право да измени взетото от долустоящия административен орган решение. Запитващата юрисдикция обаче е тази, която трябва да провери дали, от една страна, в административното производство по обжалване все още са открити всички възможности по смисъла на член 15, параграф 1 от Директива 96/61, тълкуван във връзка с член 6, параграф 4 от Орхуската конвенция, и дали, от друга страна, отстраняването на нередовности на този етап от производството чрез предоставянето на относими документи на разположение на заинтересованата общественост все още дава възможност за ефективно обществено обсъждане в рамките на процеса на вземане на решение.
90
Следователно принципът на ефективност допуска нередовността, изразяваща се в необоснования отказ в първоначалното административно производство да се предостави на заинтересованата общественост разглежданото в главното производство градоустройствено решение, да бъде отстранена в административното производство по обжалване, при условие че все още са открити всички възможности и отстраняването на въпросната нередовност на този етап от производството все още дава възможност за ефективно обществено обсъждане в рамките на процеса на вземане на решение — нещо, което националната юрисдикция следва да провери.
91
Поради това на втория въпрос следва да се отговори, че Директива 96/61 трябва да се тълкува в смисъл, че:
—
изисква заинтересованата общественост да има достъп до градоустройствено решение като разглежданото в главното производство още в началото на процедурата за разрешаване на съответната инсталация,
—
не позволява на компетентните национални органи да отказват достъп на заинтересованата общественост до подобно решение, като се позовават на защитата на поверителността на търговска или индустриална информация, регламентирана от националното законодателство или от законодателството на Съюза с цел защита на легитимен икономически интерес, и
—
допуска нередовността, изразяваща се в необоснования отказ в първоначалното административно производство да се предостави на заинтересованата общественост градоустройствено решение като разглежданото в главното производство, да бъде отстранена в административното производство по обжалване, при условие че все още са открити всички възможности и отстраняването на въпросната нередовност на този етап от производството все още дава възможност за ефективно обществено обсъждане в рамките на процеса на вземане на решение — нещо, което националната юрисдикция следва да провери.
По третия въпрос
92
С третия си въпрос запитващата юрисдикция пита по същество дали Директива 85/337 трябва да се тълкува в смисъл, че не допуска срокът на действие на становище по оценката на въздействието на даден проект върху околната среда да може надлежно да бъде продължаван няколко години след издаването на това становище и дали тя изисква в този случай да се направи нова оценка на въздействието на този проект върху околната среда.
93
В това отношение Инспекцията, словашкото и чешкото правителство поддържат, че Директива 85/337 не се прилага ratione temporis към описаното от запитващата юрисдикция положение.
94
Съгласно постоянната съдебна практика правилото, че за проектите, които могат да окажат значително въздействие върху околната среда, задължително се изготвя екологична оценка, не се прилага в случаите, когато датата на официалното подаване на заявлението за разрешаване на даден проект предхожда датата, на която изтича срокът за транспониране на Директива 85/337 (Решение от 11 август 1995 г. по дело Комисия/Германия, C-431/92, Recueil, стр. I-2189, точки 29 и 32 и Решение от 18 юни 1998 г. по дело Gedeputeerde Staten van Noord-Holland, C-81/96, Recueil, стр. I-3923, точка 23).
95
Всъщност тази директива до голяма степен се отнася за широкомащабни проекти, чието изпълнение много често изисква дълъг период от време. Затова не е целесъобразно процедури, които и без това са сложни на национално равнище, да бъдат утежнявани и забавяни поради наложени с посочената директива специфични изисквания и същата да засяга вече установени положения (Решение по дело Gedeputeerde Staten van Noord-Holland, посочено по-горе, точка 24).
96
В случая от предоставената на Съда преписка се вижда, че на 16 декември 1998 г. операторът е поискал да бъде оценено въздействието върху околната среда на разглеждания в главното производство проект за депо — първото от действията, необходими, за да получи разрешение да осъществи този проект. От член 2 от Акта относно условията за присъединяването към Европейския съюз на Чешката република, Република Естония, Република Кипър, Република Латвия, Република Литва, Република Унгария, Република Малта, Република Полша, Република Словения и Словашката република и промените в учредителните договори на Европейския съюз (ОВ L 236, 2003 г., стр. 33) следва, че Директива 85/337 е трябвало да бъде приложима в Словашката република, считано от датата на присъединяването на тази държава членка към Съюза, т.е. от 1 май 2004 г.
97
Независимо от това, следва да се отбележи, че за да издаде словашката администрация разрешението за изграждане на депото, предмет на главното производство, са били необходими три последователни процедури, всяка от които е приключила със съответно решение.
98
По първите две процедури заявленията на оператора са подадени съответно на 16 декември 1998 г. и на 7 август 2002 г., т.е. преди изтичането на срока за транспониране на Директива 85/337. За сметка на това заявлението за издаване на комплексно разрешително е подадено на 25 септември 2007 г., т.е. след изтичането на този срок. Поради това следва да се прецени дали може да се приеме, че подаването на първите две заявления бележи официалното начало на разрешителната процедура по смисъла на съдебната практика, припомнена в точка 94 от настоящото решение.
99
В това отношение е важно преди всичко да се посочи, че заявленията, представени на първите два етапа от процедурата, не се свеждат само до неформални контакти, които не биха могли да поставят официалното начало на разрешителната процедура (вж. в този смисъл Решение по дело Комисия/Германия, посочено по-горе, точка 32).
100
На следващо място трябва да се подчертае, че завършената през 1999 г. оценка на въздействието върху околната среда е била направена, за да се допусне изпълнението на проекта за изграждане на депо, предмет на комплексното разрешително. По-нататъшният ход на процедурата, и в частност издаването на разрешението за строеж, почива на тази оценка. Както генералният адвокат отбелязва в точка 115 от заключението си, действието на Директивата 85/337 във времето не следва да се разширява, поради обстоятелството че съгласно словашкото право оценката на въздействието върху околната среда се прави отделно от същинската разрешителна процедура.
101
Освен това от съображенията в точка 79 от настоящото решение следва, че градоустройственото решение относно разполагането на депото представлява задължителен етап, за да се разреши на оператора да осъществи проекта за това депо. Въпросното решение впрочем поставя на оператора определени условия при изпълнението на проекта.
102
По повод подобна процедура Съдът е приел, че референтната дата при определянето на действието във времето на директива, налагаща екологична оценка, е датата, на която проектът официално е представен, тъй като отделните фази на проучване на даден проект са толкова тясно свързани, че представляват един-единствен сложен процес (Решение от 23 март 2006 г. по дело Комисия/Австрия, C-209/04, Recueil, стр. I-2755, точка 58).
103
Накрая, съгласно постоянната съдебна практика разрешението по смисъла на Директива 85/337 може да представлява съвкупност от няколко отделни акта, когато националната процедура, по силата на която на възложителя се разрешава да започне строителните работи по проекта си, включва няколко последователни етапа (вж. в този смисъл Решение от 7 януари 2004 г. по дело Wells, C-201/02, Recueil, стр. I-723, точка 52 и Решение от 4 май 2006 г. по дело Комисия/Обединено кралство, C-508/03, Recueil, стр. I-3969, точка 102). Следователно в тази хипотеза за дата на официалното подаване на заявлението за разрешаване на проекта следва да се приеме датата, на която възложителят е подал заявление с оглед образуването на първия етап от процедурата.
104
От изложените по-горе съображения следва, че заявлението за разрешаване на проекта за въпросното депо е подадено преди датата, на която изтича срокът за транспониране на Директива 85/337. Поради това задълженията по посочената директива не са относими към този проект и следователно не е нужно да се отговаря на третия въпрос.
По четвъртия въпрос
105
С четвъртия си въпрос запитващата юрисдикция пита по същество дали членове 1 и 15а от Директива 96/61 във връзка с членове 6 и 9 от Орхуската конвенция трябва да се тълкуват в смисъл, че когато упражняват правото си на обжалване по член 15а от тази директива, членовете на заинтересованата общественост следва да могат да поискат от съда или компетентния законоустановен независим и безпристрастен орган да наложи обезпечителни мерки, с които временно да се спре изпълнението на разрешително по смисъла на член 4 от посочената директива до постановяването на окончателното решение.
106
На основание на тяхната процесуална автономия и като спазват принципите на равностойност и ефективност, държавите членки разполагат със свобода на действие при прилагането на член 9 от Орхуската конвенция и на член 15а от Директива 96/61. По-специално те следва да определят кой съд или независим и безпристрастен орган, установен по закон, е компетентен да разглежда жалбите, посочени в тези разпоредби, както и в съответствие с какви процесуални правила, стига посочените по-горе разпоредби да са били спазени (вж. по аналогия Решение от 18 октомври 2011 г. по дело Boxus и др., C-128/09-C-131/09, C-134/09 и C-135/09, Сборник, стр. I-9711, точка 52).
107
Освен това съгласно постоянната съдебна практика, когато е сезиран със спор, който се урежда от правото на Съюза, националният съд трябва да бъде в състояние да наложи обезпечителни мерки, за да гарантира пълното действие на последващото съдебно решение относно съществуването на правата, предявени на основание на правото на Съюза (Решение от 19 юни 1990 г. по дело Factortame и др., C-213/89, Recueil, стр. I-2433, точка 21 и Решение от 13 март 2007 г. по дело Unibet, C-432/05, Сборник, стр. I-2271, точка 67).
108
Следва да се добави, че правото на обжалване, предвидено в член 15а от Директива 96/61, трябва да се тълкува с оглед на целта на тази директива. Съдът вече е приел, че тази цел, така както е определена в член 1 от посочената директива, е комплексно предотвратяване и контрол на замърсяването чрез въвеждането на мерки, предназначени да предотвратят или да намалят емисиите във въздуха, водите и земята от дейностите, посочени в приложение I към нея, за да се постигне висока степен на опазване на околната среда (Решение от 22 януари 2009 г. по дело Association nationale pour la protection des eaux et rivières и OABA, C-473/07, Сборник, стр. I-319, точка 25 и Решение от 15 декември 2011 г. по дело Møller, C-585/10, Сборник, стр. I-13407, точка 29).
109
С упражняването на правото на обжалване по член 15а от Директива 96/61 обаче не би могло наистина да се предотврати това замърсяване, ако не е възможно да се осуети възможността инсталацията, за която в нарушение на тази директива е получено разрешително, да продължи да работи до постановяването на окончателно решение по законосъобразността на въпросното разрешително. Следователно, за да може правото на обжалване по член 15а действително да бъде упражнено, е необходимо членовете на заинтересованата общественост да имат право да искат от съда или от компетентния независим и безпристрастен орган да постанови обезпечителни мерки, с които да се препятства това замърсяване, включително и временното спиране на действието на оспореното разрешително.
110
С оглед на изложеното по-горе на четвъртия въпрос следва да се отговори, че член 15а от Директива 96/61 трябва да се тълкува в смисъл, че когато упражняват предвиденото в тази разпоредба право на обжалване, членовете на заинтересованата общественост следва да могат да поискат от съда или компетентния законоустановен независим и безпристрастен орган да наложи обезпечителни мерки, с които временно да се спре изпълнението на разрешително по смисъла на член 4 от посочената директива до постановяването на окончателното решение.
По петия въпрос
111
С петия си въпрос запитващата юрисдикция пита по същество дали решение на националния съд, което е постановено по национално дело във връзка с изпълнението на задълженията по член 15а от Директива 96/61 и член 9, параграфи 2 и 4 от Орхуската конвенция и с което се отменя разрешително, издадено в нарушение на разпоредбите на посочената директива, може да представлява необосновано посегателство върху правото на собственост на оператора, признато с член 17 от Хартата на основните права на Европейския съюз.
112
Както генералният адвокат отбелязва в точки 182—184 от заключението си, поставените с Директива 96/61 условия ограничават ползването на собствеността върху терените с инсталация, попадаща в обхвата на тази директива.
113
Правото на собственост обаче не е абсолютно, а трябва да се разглежда във връзка с обществената му функция. Следователно могат да се налагат ограничения върху упражняването на това право, при условие че тези ограничения действително отговарят на цели от общ интерес и че не представляват по отношение на следваната цел непропорционална и нетърпима намеса, която би могла да накърни самата същност на гарантираното по този начин право (Решение от 3 септември 2008 г. по дело Kadi и Al Barakaat International Foundation/Съвет и Комисия, C-402/05 P и C-415/05 P, Сборник, стр. I-6351, точка 355 и Решение от 9 март 2010 г. по дело ERG и др., C-379/08 и C-380/08, Сборник, стр. I-2007, точка 80).
114
Що се отнася до посочените по-горе цели от общ интерес, от постоянната съдебна практика следва, че защитата на околната среда е една от тези цели и следователно може да е основание да се ограничи ползването на собствеността (вж. Решение от 7 февруари 1985 г. по дело ADBHU, 240/83, Recueil, стр. 531, точка 13, Решение от 20 септември 1988 г. по дело Комисия/Дания, 302/86, Recueil, стр. 4607, точка 8, Решение от 2 април 1998 г. по дело Outokumpu, C-213/96, Recueil, стр. I-1777, точка 32 и Решение от 9 март 2010 г. по дело ERG и др., C-379/08 и C-380/08, посочено по-горе, точка 81).
115
Що се отнася до това дали евентуалното посегателство върху въпросното право на собственост е пропорционално, достатъчно е да се посочи, че Директива 96/61 създава равновесие между изискванията на това право и изискванията, свързани с опазването на околната среда.
116
Поради това на петия въпрос следва да се отговори, че решение на националния съд, което е постановено по национално дело във връзка с изпълнението на задълженията по член 15а от Директива 96/61 и член 9, параграфи 2 и 4 от Орхуската конвенция и с което се отменя разрешително, издадено в нарушение на разпоредбите на посочената директива, само по себе си не може да представлява необосновано посегателство върху правото на собственост на оператора, признато с член 17 от Хартата на основните права на Европейския съюз.
По съдебните разноски
117
С оглед на обстоятелството, че за страните по главното производство настоящото дело представлява отклонение от обичайния ход на производството пред запитващата юрисдикция, последната следва да се произнесе по съдебните разноски. Разходите, направени за представяне на становища пред Съда, различни от тези на посочените страни, не подлежат на възстановяване.
По изложените съображения Съдът (голям състав) реши:
1)
Член 267 ДФЕС трябва да се тълкува в смисъл, че национална юрисдикция като запитващата е длъжна да сезира служебно Съда с преюдициално запитване дори когато делото ѝ е върнато за ново разглеждане след отмяна на първото ѝ решение от конституционната юрисдикция на съответната държава членка и национална норма я задължава да реши спора, съобразявайки се с правните изводи на последната юрисдикция.
2)
Директива 96/61/ЕО на Съвета от 24 септември 1996 година за комплексно предотвратяване и контрол на замърсяването, изменена с Регламент (ЕО) № 166/2006 на Европейския парламент и на Съвета от 18 януари 2006 година, трябва да се тълкува в смисъл, че:
—
изисква заинтересованата общественост да има достъп до градоустройствено решение като разглежданото в главното производство още в началото на процедурата за разрешаване на съответната инсталация,
—
не позволява на компетентните национални органи да отказват достъп на заинтересованата общественост до подобно решение, като се позовават на защитата на поверителността на търговска или индустриална информация, регламентирана от националното законодателство или от законодателството на Съюза с цел защита на легитимен икономически интерес, и
—
допуска нередовността, изразяваща се в необоснования отказ в първоначалното административно производство да се предостави на заинтересованата общественост градоустройствено решение като разглежданото в главното производство, да бъде отстранена в административното производство по обжалване, при условие че все още са открити всички възможности и отстраняването на въпросната нередовност на този етап от производството все още дава възможност за ефективно обществено обсъждане в рамките на процеса на вземане на решение — нещо, което националната юрисдикция следва да провери.
3)
Член 15а от Директива 96/61, изменена с Регламент № 166/2006, трябва да се тълкува в смисъл, че когато упражняват предвиденото в тази разпоредба право на обжалване, членовете на заинтересованата общественост следва да могат да поискат от съда или компетентния законоустановен независим и безпристрастен орган да наложи обезпечителни мерки, с които временно да се спре изпълнението на разрешително по смисъла на член 4 от посочената директива до постановяването на окончателното решение.
4)
Решение на националния съд, което е постановено по национално дело във връзка с изпълнението на задълженията по член 15а от Директива 96/61, изменена с Регламент № 166/2006, и по член 9, параграфи 2 и 4 от Конвенцията за достъпа до информация, участието на обществеността в процеса на вземането на решения и достъпа до правосъдие по въпроси на околната среда, подписана в Орхус на 25 юни 1998 г. и одобрена от името на Европейската общност с Решение 2005/370/ЕО на Съвета от 17 февруари 2005 година, и с което се отменя разрешително, издадено в нарушение на разпоредбите на посочената директива, само по себе си не може да представлява необосновано посегателство върху правото на собственост на оператора, признато с член 17 от Хартата на основните права на Европейския съюз.
Дело C‑80/12
Felixstowe Dock and Railway Company Ltd
Savers Health and Beauty Ltd
Walton Container Terminal Ltd
WPCS (UK) Finance Ltd
AS Watson Card Services (UK) Ltd
Hutchison Whampoa (Europe) Ltd
Kruidvat UK Ltd
Superdrug Stores plc
срещу
The Commissioners for Her Majesty’s Revenue and Customs
(Преюдициално запитване, отправено от First-Tier Tribunal (Tax Chamber), Обединено кралство)
„Тълкуване на членове 43 ЕО и 48 ЕО — Свобода на установяване — Данъчно законодателство — Корпоративен данък — Данъчно облекчение — Искане за групово данъчно облекчение в рамките на консорциум (данъчно облекчение в рамките на консорциум) — Национално законодателство, което не допуска прехвърлянето на загуби в рамките на територията на страната от дружество от консорциум към друго дружество, принадлежащо към група от дружества, към която принадлежи и „свързващото дружество“, член и на консорциума — Условие свързващото дружество да е местно лице — Дискриминация въз основа на мястото на седалището на дружеството — Крайно дружество майка, установено в трета страна — Корпоративни връзки, преминаващи през трети страни“
I – Въведение
1
В Обединеното кралство дружество може да прехвърли за данъчни цели загуби на друго дружество, с което има определени корпоративни връзки. Преюдициалното запитване от First-Tier Tribunal (Tax Chamber) се отнася главно до въпроса дали съгласно правото на Европейския съюз (ЕС) е налице ограничение на свободата на установяване, ако прехвърлянето на загуби не е възможно, когато дружеството, осъществяващо връзката между (i) дружеството, което прехвърля загубите, и (ii) дружеството, което ги получава, е местно лице за друга държава членка. Запитващата юрисдикция иска също да установи дали съгласно правото на ЕС положението би било различно, ако връзката между дружествата преминава през дружества, установени в трети страни.
2
Установеният в Обединеното кралство режим на групово данъчно облекчение допуска прехвърляне на загуби между различни дружества в рамките на група от дружества ( 2 ) и/или на консорциум ( 3 ), като по този начин позволява оптимално използване на загубите за данъчни цели, без обаче да води за тези цели до обединяването на групата или консорциума в едно-единствено икономическо образувание ( 4 ).
3
Съдът отново е изправен пред въпроса дали изключването на някои данъчнозадължени лица от режима на Обединеното кралство за групово данъчно облекчение е съвместимо със свободата на установяване. Решение по дело ICI се отнася за изключване от режима на груповото данъчно облекчение на местно холдингово дружество, което управлява главно чуждестранни дъщерни дружества, Решение по дело Marks & Spencer се отнася до чуждестранни дъщерни дружества, а Решение по дело Philips Electronics UK — до мястото на стопанска дейност на територията на Обединеното кралство на дружество, което е местно лице за друга държава членка ( 5 ).
4
На пръв поглед изглежда, че новият елемент, който внася настоящото дело, е фактът, че корпоративните връзки преминават през трети страни и че крайното дружество майка ( 6 ) е местно лице за трета страна. В крайна сметка обаче този въпрос може да не се окаже решаващ за преценката по настоящото дело относно съвместимостта на законодателството на Обединеното кралство с правото на ЕС.
5
Освен това наличието на спор относно тълкуването на правото на ЕС зависи отчасти от фактическата предпоставка за съществуването в Обединеното кралство на обичайна практика срещу прехвърлянето на загуби между дружества по принцип да се заплаща възнаграждение. Поради това в случая се изхожда от предположението, че за прехвърлящото дружество би имало неблагоприятни последици, ако не може да прехвърли срещу заплащане загубите си към дружествата молители. Такива неблагоприятни икономически последици биха настъпили само ако се стигне до намаляване на касовите наличности на прехвърлящото дружество поради невъзможността му да капитализира веднага загубите, без да трябва да чака следващи финансови години. В случай обаче че прехвърлянето на загуби се извършваше без каквото и да било заплащане, неблагоприятните последици от законодателството на Обединеното кралство щяха да се усетят само на равнището на групата, но не и на това на прехвърлящото дружество.
II – Национално право, факти, производство и преюдициални въпроси
А – Законодателство на Обединеното кралство
6
Приложими по отношение на главното производство са разпоредбите на Income and Corporation Taxes Act 1988 (Закон за данъците върху доходите и за корпоративното данъчно облагане от 1988 г., наричан по-нататък „ICTA“).
7
В член 413, параграф 3 от ICTA е дадено следното определение на „група от дружества“: две дружества се считат за членуващи в група от дружества, ако едното е 75 % дъщерно на другото дружество или ако и двете дружества са 75 % дъщерни дружества на трето дружество.
8
ICTA предвижда два вида групово данъчно облекчение: искания в рамките на група за групово данъчно облекчение (предмет на разглеждане в Решение по дело Marks & Spencer) и искания в рамките на консорциум за групово данъчно облекчение („данъчно облекчение в рамките на консорциум“) (предмет на разглеждане в Решение по дело ICI и в Решение по дело Philips Electronics UK, както и в настоящото дело).
9
Съгласно член 402 от ICTA данъчните облекчения за търговски загуби и други суми, подлежащи на освобождаване от корпоративен данък, могат да бъдат прехвърлени от дружество (наричано по-нататък „прехвърлящото дружество“) и — при подаване на искане от друго дружество (наричано по-нататък „дружество молител“) — да бъдат предоставени на дружеството молител чрез освобождаване от корпоративен данък по формата на т.нар. групово данъчно облекчение. Параграф 3 от същата разпоредба предвижда, че при подаване на т.нар. искане в рамките на консорциум също може да се получи групово данъчно облекчение при наличие на прехвърлящо дружество и дружество молител, и по-специално в случаите когато едното от тях членува в група от дружества, другото е собственост на консорциум, а трето дружество членува и в групата, и в консорциума.
10
Съгласно член 402, параграф 3A от ICTA групово данъчно облекчение се предоставя само ако и прехвърлящото дружество, и дружеството молител отговарят на условието по параграф 3B, а именно дружеството да е местно лице за Обединеното кралство или дружество — чуждестранно лице, което извършва търговска дейност в Обединеното кралство чрез място на стопанска дейност на негова територия.
11
Член 406, параграф 1 от ICTA съдържа три дефиниции. „Свързващо дружество“ е дружеството, което членува и в консорциума, и в групата от дружества. „Дружество от консорциума“ по отношение на свързващото дружество е дружество, собственост на консорциума, в който членува свързващото дружество. „Член на групата“ по отношение на свързващото дружество е дружество от групата, в която членува и свързващото дружество, без да участва в консорциума, в който членува свързващото дружество.
12
Съгласно член 406, параграф 2 от ICTA „когато свързващото дружество би могло […] да подаде искане в рамките на консорциум по отношение на загубите или други суми, подлежащи на освобождаване от данъчно облагане за относимия отчетен период на дружество от консорциума, всеки член на групата може да подаде исканията в рамките на консорциум, които могат да бъдат подадени от свързващото дружество“, съответстващи на същата част от прехвърлените загуби, както ако свързващото дружество беше дружество молител.
13
Съгласно член 402, параграфи 3A и 3B във връзка с член 406, параграф 2 за целите на искането в рамките на консорциум за групово данъчно облекчение „свързващото дружество“ трябва да е местно лице за Обединеното кралство или дружество — чуждестранно лице, което извършва търговска дейност в Обединеното кралство чрез място на стопанска дейност на негова територия. С други думи, както свързващото, така и прехвърлящото дружество и дружеството молител трябва да са данъчнозадължени лица за корпоративен данък в Обединеното кралство.
Б – Групата от дружества и консорциумът
14
В настоящото дело „дружества молители“ са Felixstowe Dock and Railway Company Ltd и др. ( 7 ) Те са членове на групата Hutchison Whampoa, чието крайно дружество майка е Hutchison Whampoa Ltd. — дружество, което е учредено в Хонконг, където е местно лице, и което притежава 100 % от капитала на дружествата молители ( 8 ).
15
Hutchison 3G UK Ltd е „прехвърлящото дружество“. То е 100 % собственост на Hutchison 3G UK Holdings Ltd.
16
Hutchison 3G UK Holdings Ltd е дружеството от консорциума. През разглеждания период Hutchison 3G UK Holdings Ltd е притежавано от консорциума, състоящ се от: Hutchison 3G UK Investments Sàrl — дружество от групата Hutchison Whampoa, учредено в Люксембург, където е местно лице (50.1 %), три други дружества от групата Hutchison Whampoa, учредени на Британските Вирджински острови, където са местни лица (общо 14.9 %), както и две дружества, които не са свързани с групата Hutchison Whampoa (съответно 20 % и 15 %).
17
Hutchison 3G UK Investments Sàrl е „свързващото дружество“, което играе ролята на връзка между групата и консорциума. То е изцяло притежавано от Hutchison Europe Telecommunications Sàrl — дружество, учредено в Люксембург, където е местно лице ( 9 ). Двете дружества косвено са 100 %дъщерни дружества на Hutchison Whampoa Ltd. Освен това връзките между свързващото дружество и Hutchison Whampoa Ltd преминават през различни междинни холдингови дружества, учредени в Люксембург и извън ЕС/ЕИП (Хонконг, Британските Вирджински острови и Каймановите острови).
В – Главното производство и преюдициалните въпроси
18
Прехвърлящото дружество извършва търговска дейност като мобилен телефонен оператор. През първите години след създаването си то прави значителни разходи за изграждане на система, поради което натрупва сериозни загуби. Както бе пояснено по-горе, за целите на член 406, параграф 1, буква б) от ICTA през разглеждания период прехвърлящото дружество е притежавано от дружеството от консорциума.
19
Дружествата молители, които за същия период реализират търговски печалби, искат да се възползват от загубите на прехвърлящото дружество. В акта за преюдициално запитване се посочва, че съгласно постигнатата в рамките на групата Hutchison Whampoa договореност прехвърлящото дружество има право да получи по 30 пенса за всяка английска лира от прехвърлените загуби. Дружествата молители са „членове на групата“ по смисъла на член 406, параграф 1, буква c) от ICTA, тъй като косвено са дъщерни дружества на Hutchison Whampoa Ltd, от които последното притежава не по-малко от 75 % ( 10 ).
20
Дружествата молители предявяват искания за ползване на данъчно облекчение в рамките на консорциум на основание член 402, параграф 3 и член 406 от ICTA. Исканията им са отхвърлени с мотива, че свързващото дружество (което не участва пряко в настоящото производство) не е местно лице за Обединеното кралство, а за Люксембург. То не можело да прехвърля право за предявяване на искане за данъчно облекчение в рамките на консорциум на друг член на групата на основание член 406, параграф 1 от ICTA, тъй като самото то нямало право да предявява такова искане по силата на изключването по член 402, параграф 3B.
21
Предвид изложените по-горе съображения First-tier Tribunal (Tax Chamber) решава да спре производството и да постави на Съда следните преюдициални въпроси:
„1.
Когато:
(1)
нормите на държава членка (като Обединеното кралство) предвиждат, че определено дружество („дружество молител“) може да иска групово данъчно облекчение във връзка със загубите на дружество, собственост на консорциум („дружество от консорциум“), при условие че дружество от групата от дружества, в която членува и дружеството молител, същевременно участва в консорциума („свързващо дружество“), и
(2)
дружеството майка на групата от дружества (което е различно от дружеството молител, от дружеството от консорциума и от свързващото дружество) не е нито от Обединеното кралство, нито от друга държава членка,
Членове 49 ДФЕС и 54 ДФЕС [по-рано членове 43 ЕО и 48 ЕО] допускат ли изискването „свързващото дружество“ да е местно лице за Обединеното кралство или да извършва търговска дейност в Обединеното кралство чрез място на стопанска дейност на негова територия?
2
При отрицателен отговор на първия въпрос, Обединеното кралство длъжно ли е да отстрани неблагоприятните последици за дружеството молител (например като допусне това дружество да подаде искане за данъчно облекчение във връзка със загубите на дружеството от консорциума), ако:
(1)
„свързващото дружество“ е упражнило свободата си на установяване, но нито дружеството от консорциума, нито дружествата молители са упражнили някоя от свободите, защитени от европейското право,
(2)
прехвърлящото дружество и дружеството молител са свързани чрез дружества, не всички от които са установени в ЕС/[Европейското икономическо пространство (ЕИП)]?“.
22
Писмени становища са представили Felixstowe Dock and Railway Company и др., правителствата на Германия, Франция, Нидерландия и Обединеното кралство, както и Европейската комисия. В проведеното на 3 септември 2013 г. съдебно заседание устни становища са изложили същите страни, с изключение на правителството на Франция.
III – Анализ
А – Предварителни бележки
23
Двата преюдициални въпроса на запитващата юрисдикция се отнасят до свободата на установяване. Ще основа анализа ми на членове 43 EО и 48 EО, тъй като членове 49 ДФЕС и 54 ДФЕС не са приложими ratione temporis към фактите по главното производство.
24
За целите на анализа ще разгледам двата въпроса заедно. По същество запитващата юрисдикция иска да установи, на първо място, дали в разглеждания в главното производство случай членове 43 ЕО и 48 ЕО допускат за целите на режима на данъчно облекчение в рамките на консорциум да се постави условие свързващото дружество да е местно лице за Обединеното кралство или да извършва търговска дейност в Обединеното кралство чрез място на стопанска дейност на негова територия. На второ място, тя иска да установи дали посочените членове допускат държава членка да постави условие общото крайно дружество майка в групата от дружества, към която спадат свързващото дружество и дружествата, които получават за данъчни цели загубите, да бъде местно лице за държава членка или за държава от ЕИП, или свързващото дружество и дружествата, които получават за данъчни цели загубите, да бъдат свързани само посредством такива дружества. Накрая, тя иска да установи дали Обединеното кралство може да отстрани неблагоприятните последици чрез допускане на данъчно облекчение в рамките на консорциум за дружествата молители, в случай че правилото в Обединеното кралство нарушава свободата на установяване.
25
Най-напред, следва да се уточни, че това дело не се отнася до разпределението на данъчната компетентност между държавите членки, въпреки че в становищата си правителствата на Германия и Франция изразяват опасения, че изходът от делото би могъл да засегне данъчната им компетентност по отношение на международни групи от дружества, контролирани от дружества майки, установени в трета страна.
26
В действителност настоящото дело се отнася до прехвърлянето на загуби от дружество, което е установено в Обединеното кралство и е данъчнозадължено лице за корпоративен данък в Обединеното кралство, с цел те да бъдат приспаднати от печалбата на друго дружество, което също е установено в Обединеното кралство и е данъчнозадължено лице за корпоративен данък в тази държава членка. Следователно не става въпрос за трансгранично прехвърляне на загуби между дружества, които са местни лица за различни държави членки, при което възниква проблемът за разпределяне на правомощията за данъчно облагане, както в Решение по дело National Grid Indus ( 11 ) и в Решение по дело Philips Electronics UK ( 12 ). Предмет на настоящото дело е само дали за прехвърляне на загуби от дружество, установено в Обединеното кралство, към член на консорциум за целите на данъчно облекчение в рамките на консорциум може да се наложи условие свързващото дружество да е дружество, което да е установено в Обединеното кралство или да има там място на стопанска дейност на негова територия.
27
Във връзка с това би било полезно да се посочат трите етапа в развитието на законодателството на Обединеното кралство в областта на груповото данъчно облекчение. До 1 април 2000 г. (т.е. преди разглеждания в настоящото производство период) искане за групово данъчно облекчение между две дружества сестри не се разрешава, ако тяхното дружество майка не е местно лице за Обединеното кралство. Считано обаче от 1 април 2000 г. (разглеждания в настоящото производство период), дружества от една и съща група могат да прехвърлят загуби помежду си без оглед на това къде е установено дружеството им майка. Следователно, ако през релевантния период групата Hutchison Whampoa (косвено) притежаваше поне 75 % от прехвърлящото дружество, а не както понастоящем 65 % от него, не би имало пречка дружествата молители да използват загубите на прехвърлящото дружество, тъй като то би било член на групата за целите на член 402, параграфи 1 и 2 от ICTA. През 2010 г., т.е. след разглеждания в главното производство период, правилата на Обединеното кралство за групово данъчно облекчение са изменени с Corporation Tax Act 2010 (Закона за данъците върху доходите от 2010 г.), който допуска дружество, установено в ЕС/ЕИП, да служи като свързващо дружество. Новите правила обаче поставят условие свързващото дружество и дружествата молители да са членове на една и съща група без участие на дружества, които не са установени в ЕС/ЕИП.
28
Следователно, ако Съдът установи, че е налице забранено ограничение на основните свободи, въпросното законодателство на Обединеното кралство не може да бъде обосновано с нуждата от запазване на разпределянето на правомощията за данъчно облагане между държавите членки. Съгласуваността на данъчния режим също не би могла да се изтъкне като основание предвид посоченото по-горе ново законодателство, допускащо групово данъчно облекчение без значение на мястото на установяване на дружеството майка или на групата от дружества, различни от прехвърлящото дружество и дружеството молител. Всъщност Обединеното кралство не изтъква каквито и да било основания за изменението на националното право, тъй като счита, че разглежданият в главното производство случай не попада в приложното поле на правото на ЕС ( 13 ).
29
Следва също да се напомни, че съгласно съдебната практика, макар прякото данъчно облагане да е от компетентността на държавите членки, последните трябва все пак да я упражняват при спазване на правото на ЕС и по-специално на гарантираните в Договорите основни свободи. Както отбелязва генералният адвокат Kokott, правото на Съюза по принцип не установява задължение за държавите членки да предвидят в законодателството си в областта на корпоративното подоходно облагане групово данъчно облекчение по отношение на загубите, тъй като организацията на данъчната система е от компетентността на всяка държава членка. При все това, ако държава членка предвиди подобно право, то трябва да бъде уредено в съответствие с основните свободи на правото на ЕС, и в частност със свободата на установяване ( 14 ).
Б – Действие на режима на групово данъчно облекчение
30
От икономическа гледна точка групово данъчно облекчение като прилаганото в Обединеното кралство позволява на прехвърлящото дружество да прехвърли загубите си на дружеството молител, което може да ги приспадне от облагаемата си печалба. В резултат на това прехвърлящото дружество загубва възможността да използва тези загуби за данъчни цели, и по-специално да ги прехвърля за следващи финансови години ( 15 ).
31
Изглежда обичайната практика в Обединеното кралство е прехвърлянето да се извършва срещу заплащане ( 16 ), което често съответства на стойността на спестения благодарение на загубите корпоративен данък, въпреки че — като се изключи възможността въз основа на дружественото право фидуциарните задължения, свързани с управлението на прехвърлящото дружество, да породят такова изискване — законово изискване за заплащане няма. По настоящото дело например дружествата молители са се съгласили да заплатят по 30 пенса за всяка английска лира от прехвърлените загуби.
32
Тъй като режимът на Обединеното кралство за групово данъчно облекчение не е основан на консолидиране за данъчни цели на печалбите и загубите на равнище група от дружества, напълно е възможно прехвърлящото дружество, което е самостоятелно юридическо лице, извършващо дейност със стопанска цел, да не се съгласи да прехвърли без заплащане загубите, които би могло да използва на по-късен етап, за да намали в бъдеще собствените си данъци. Чрез прехвърлянето на загуби срещу заплащане, което се отразява на приложимата ставка за корпоративния данък, прехвърлящото дружество оползотворява загубите си по-рано (и по-сигурно) и по този начин придобива предимство по отношение на касовите наличности.
33
В случай че практиката, съществуваща в Обединеното кралство, не беше като описаната по-горе, би било трудно да се разбере как прехвърлящо дружество може да претърпи някаква реална вреда в резултат на установено от закона правило, което не му позволява да прехвърля загубите си на друго дружество или, с други думи, не му позволява да прехвърля активи, които имат потенциална икономическа стойност, тъй като могат да намалят бъдещите му данъчни задължения, на друго лице срещу заплащане, което не отразява стойността им за прехвърлящото дружество. Освен това би било трудно да се твърди, че установено от закона правило, което не позволява на търговско дружество да прехвърля свои активи без дължимото за това заплащане, би могло да представлява ограничение на свободата на установяване. Следователно, ако фактическата обстановка не беше такава, неблагоприятните последици от законодателството на Обединеното кралство не биха се почувствали на равнището на прехвърлящото дружество, а само на това на дружествата, които са на по-високо равнище в групата и консорциума, отколкото прехвърлящото дружество и дружествата молители, т.е. на равнището на групата като увеличаване на данъчната тежест на групата като цяло.
34
Предимството по отношение на касовите наличности или възможността за наличие на такова предимство е вероятно да увеличи стойността на прехвърлящото дружество и съответно на дяловото участие в него. Това означава, че възможността за групово данъчно облекчение е изгодна за притежателите на прехвърлящото дружество, независимо дали те са му преки или косвени дружества майки, или за членовете на консорциум с миноритарно дялово участие ( 17 ).
35
За дружеството молител такова решение е финансово неутрално: то плаща сумата, съответстваща на данъка, който избягва поради прехвърлянето, на прехвърлящото дружество, вместо да я плаща на държавната хазна. Тъй като обаче законодателството на Обединеното кралство изисква — също и в контекста на данъчно облекчение в рамките на консорциум — дружеството молител и свързващото дружество да принадлежат към една и съща група, предимството за групата от груповото данъчно облекчение обяснява договорките между дружествата молители и прехвърлящите дружества, водещи до по-малка данъчна тежест на равнището на групата ( 18 ).
В – Коя основна свобода е релевантна ratione materiae?
36
С оглед на приетия в практиката на Съда критерий могат да се породят съмнения дали законодателството на Обединеното кралство се отнася до свободата на установяване. Съдът приема, че за приложимостта на свободата на установяване е важна степента на упражнявания върху дадено дружество контрол. В настоящия случай степента на контрол, която националното право изисква, може да е от 5 %, което трудно предоставя „контрол“, до 74.99 %. Този проблем обаче, както ще обясня по-долу, изглежда разрешен с оглед на фактите по делото и запитващата юрисдикция поставя въпросите си именно в контекста на свободата на установяване.
37
Свързаните с трета страна аспекти на сложната корпоративна структура на групата Hutchison Whampoa повдигат въпроса дали релевантното законодателство на Обединеното кралство следва да бъде преценявано в светлината на свободата на установяване, която не е приложима по отношение на трети страни, и/или в светлината на свободното движение на капитали, приложимо и по отношение на тях.
38
В Решение по дело Test Claimants in the FII Group Litigation (C‑35/11) Съдът посочва, че съгласно вече установената съдебна практика, за да се определи дали определено национално законодателство попада в обхвата на едната или другата свобода на движение, трябва да се вземе предвид целта на разглежданото законодателство. Национално законодателство, което може да се прилага единствено по отношение на дяловите участия, позволяващи да се упражнява безспорно влияние върху решенията на дадено дружество и да се определя неговата дейност, попада в приложното поле на свобода на установяване. От друга страна, национални разпоредби, които се прилагат за дялови участия, реализирани единствено с намерение за финансова инвестиция, без намерение да се оказва влияние върху управлението и контрола на предприятието, трябва да се разглеждат изключително с оглед на свободното движение на капитали ( 19 ).
39
В случаите, когато от целта на националното законодателство не може да се определи дали то попада в обхвата на член 49 ДФЕС, или на член 63 ДФЕС, Съдът взима предвид фактическите обстоятелства в конкретния случай, за да определи дали разглежданата в спора по главното производство ситуация попада в обхвата на едната или другата от посочените разпоредби (подчертаването е мое) ( 20 ).
40
Тук следва да се направи разлика между двата вида групово данъчно облекчение, предвидени в правото на Обединеното кралство. С оглед на целта си правилата на Обединеното кралство относно искания за групово данъчно облекчение явно са свързани с тези дялови участия, които дават възможност на притежателя си да оказва известно влияние върху решенията на дружеството и да определя действията му. Те се прилагат по отношение на дружества, които най-малко 75 % са дъщерни дружества. Следователно правилата попадат в обхвата на свободата на установяване.
41
При искания за групово данъчно облекчение в рамките на консорциум положението не е толкова ясно. Разпоредбите относно данъчното облекчение в рамките на консорциум се прилагат в случаите, когато поне 75 % от капитала на дружеството от консорциума е собственост на членове на консорциума, всеки от които притежава не по-малко от 5 %, а не 75 % или повече ( 21 ). Такива са случаите, при които има един основен притежател, но и случаите, при които има много независими един от друг притежатели на дялови участия. На теория би могло да има дружество от консорциум, което има 20 притежатели на дялови участия, всеки от които с по 5 %. В такъв случай би имало 20 свързващи дружества и дружеството от консорциума би могло да прехвърли загубите си на части от по 5 % на 20 различни групи от дружества.
42
По мое мнение разпоредбите на Обединеното кралство относно данъчното облекчение в рамките на консорциум не са предвидени да бъдат прилагани само по отношение на тези дялови участия, които позволяват на притежаващото ги лице да оказва известно влияние върху решенията на дружеството. Както посочва представителят на дружествата молители по време на съдебното заседание, данъчното законодателство на Обединеното кралство не налага условие за упражняването на какъвто и да било законоустановен колективен контрол върху дружеството от консорциума от страна на членовете на консорциума ( 22 ). Поради това считам, че участията, които отговарят на условията да се ползват от данъчно облекчение в рамките на консорциум, могат да се разглеждат като преки инвестиции, а евентуални ограничения по отношение на тях — като ограничения на свободното движение на капитали ( 23 ).
43
Разпоредбите на Обединеното кралство обаче допускат и случаи, при които дружеството от консорциума е контролирано само от една група от дружества. Такъв е случаят на прехвърлящото дружество по настоящото дело: 65 % от него непряко е собственост на групата Hutchison Whampoa (50.1 % чрез свързващото дружество и 14.9 % чрез три дружества от групата, установени на Британските Вирджински острови). Ето защо въпросните разпоредби по принцип могат да представляват ограничение на свободата на установяване и за разглеждания в главното производство случай следва да се приеме, че попада в обхвата на тази основна свобода.
44
С оглед на изложените съображения считам, че фактическите обстоятелства по делото попадат в обхвата на член 43 EО, поради което режимът на Обединеното кралство на данъчно облекчение в рамките на консорциум следва да се разглежда преди всичко в светлината на свободата на установяване.
Г – Наличие на ограничение на свободата на установяване
45
Свободата на установяване, която член 43 ЕО признава на гражданите на ЕС и която им предоставя достъпа до дейности като самостоятелно заети лица и упражняването на тези дейности, както и създаването и управлението на предприятия при същите условия като определените от законодателството на държавата членка по установяване за собствените ѝ граждани, в съответствие с член 48 ЕО включва по отношение на дружествата, създадени съгласно законодателството на държава членка и чието седалище, централна администрация или основно място на стопанска дейност се намира в Европейския съюз, правото да упражняват тяхната дейност в съответната държава членка посредством дъщерно дружество, клон или представителство. Тъй като член 43, първа алинея, второ изречение ЕО изрично предоставя на икономическите оператори възможността да избират свободно правната форма, подходяща за упражняване на тяхната дейност в друга държава членка, този свободен избор не трябва да бъде ограничаван с дискриминационни данъчни разпоредби ( 24 ).
46
Законодателството на Обединеното кралство налага условие свързващото дружество да е местно лице за Обединеното кралство или дружество — чуждестранно лице, което извършва търговска дейност в Обединеното кралство чрез място стопанска дейност на негова територия. Тази разпоредба очевидно представлява ограничение на свободата на установяване на свързващото дружество, което е установено в Люксембург, и на неговото дружество майка, което също е установено в Люксембург.
47
В Решение по дело Marks & Spencer Съдът приема, че „[д]анъчно облекчение в рамките на група като разглежданото в главното производство представлява данъчно предимство за съответните дружества. Като ускорява приключването на загубите на дружествата с отрицателен финансов резултат с това, че позволява те да бъдат приспаднати незабавно от печалбите на други дружества от групата, разглежданата мярка за групово данъчно облекчение предоставя на групата предимството да разполага с ликвидни средства“ ( 25 ). Означава ли това, че неблагоприятните последици настъпват само на равнището на групата или на това на крайното дружество майка, което в настоящото дело е предприятие от трета страна? Според мен не.
48
Както обясних по-горе, режимът на Обединеното кралство на групово данъчно облекчение фактически компенсира печалбите със загубите в рамките на група и/или консорциум не посредством консолидирано счетоводно отчитане или прехвърляне на облагаемите печалби като участие на групата, а чрез споразумения за прехвърляне на загубите срещу заплащане, предоставяйки по този начин предимство по отношение на касовите наличности за прехвърлящото дружество. В случай че прехвърлянето на загубите и следователно данъчното облекчение в рамките на консорциума не се допуска поради държавата на установяване на свързващото дружество, на първо място се засяга прехвърлящото дружество, тъй като понася неблагоприятни финансови последици под формата на загуба на предимство по отношение на касовите наличности. В практиката си Съдът приема, че такива неблагоприятни последици по отношение на касовите наличности представляват неблагоприятно третиране, равняващо се на ограничение ( 26 ). В Решение по дело Metallgesellschaft и др. се приема, че наличието на неблагоприятни последици за дружество поради държавата на установяване на неговото дружество майка е достатъчно, за да е налице нарушение на свободата на установяване ( 27 ).
49
Неблагоприятните последици засягат и притежателите на прехвърлящото дружество, тъй като се намалява стойността на дяловите им участия, без значение дали те са контролни дялови участия, стабилни миноритарни участия или портфейлни инвестиции. Релевантен от гледна точка на свободата на установяване, разбира се, е само първият случай.
50
Следователно по настоящото дело установеното в Люксембург свързващо дружество, което непряко притежава 50.1 % от установеното в Обединеното кралство прехвърлящо дружество, е в по-неблагоприятно положение от това, в което би било дружество в сходно положение, което е местно лице за Обединеното кралство, с оглед възможността му да служи като свързващо дружество между две установени в Обединеното кралство дружества, данъчно задължени за корпоративен данък в Обединеното кралство. Това е така независимо от факта, че неблагоприятните последици засягат също и стойността на установеното в Люксембург свързващо дружество, а оттам и лицата, които го притежават, част от които са установени в трета страна дружества, и в крайна сметка и установеното в трета страна крайно дружество майка, контролиращо сложната корпоративна структура.
51
Поради това е налице пряка дискриминация въз основа на държавата на установяване на свързващото дружество. Съгласно разпоредбите на Обединеното кралство за дружеството майка на свързващото дружество е по-изгодно да установи дъщерното си дружество в Обединеното кралство, отколкото където и да било другаде.
52
Както поясних по-горе, правителството на Обединеното кралство не е изтъкнало никакви основания, за да обоснове наложеното от националното му законодателство ограничение. Поради това тук не бих могъл да разгледам този въпрос.
53
При това положение би следвало да се провери дали дружествата молители действително могат да се позоват на свободата на установяване. От Решение по дело Philips Electronics UK ( 28 ) следва, че за данъчни цели те могат да се позоват на ограничения на свободата на установяване на друго дружество, което е свързано с тях, само ако ограниченията засягат собственото им данъчно облагане. Следователно фактът, че нито прехвърлящото дружество, нито дружествата молители са упражнили свободата си на установяване, е без значение в това отношение.
54
Поради това дружествата молители могат за данъчни цели да се позоват в свой интерес на ограничение на свободата на установяване, наложено по отношение на свързващото дружество само ако нормите на Обединеното кралство, както ги тълкува националният съд, са несъвместими с членове 43 ЕО и 48 EО.
55
Изводът ми дотук е, че условието да е установено в Обединеното кралство или да има място стопанска дейност на негова територия, наложено по отношение на свързващото дружество във връзка с искане в рамките на консорциум за групово данъчно облекчение, представлява необосновано ограничение на свободата на установяване и поради това е забранено от членове 43 ЕО и 48 ЕО.
Д – Трети страни и свобода на установяване
56
Отношението между свободата на установяване и третите страни е важна за настоящото дело, тъй като с втория си въпрос запитващата юрисдикция иска да установи дали Обединеното кралство е длъжно да отстрани неблагоприятните последици за дружеството молител, например като допусне това дружество да подаде искане за данъчно облекчение във връзка със загубите на дружеството от консорциума, при положение че свързващото дружество е упражнило свободата си на установяване, но дружеството от консорциума и дружествата молители не са упражнили някоя от свободите, защитени от правото на ЕС, и прехвърлящото дружество и дружеството молител са свързани чрез дружества, не всички от които са установени в ЕС/ЕИП.
57
Според мен този въпрос следва да се анализира в контекста първия въпрос, тъй като по същество се отнася до материалното нормативно съдържание на свободата на установяване, а не до възможностите за отстраняване на неблагоприятните последици от процедурна гледна точка ( 29 ). С други думи, като не допуска условие свързващото дружество да е дружество, установено в Обединеното кралство, или да има място стопанска дейност на негова територия, Договорът допуска ли условие свързващото дружество да е установено в ЕС/ЕИП или по веригата между прехвърлящото дружество и дружествата молители да няма дружества, установени в трета страна?
58
За разлика от свободата на движение на капитали, свобода на установяване не се прилага по отношение на трети страни. Означава ли това, че по отношение на дружествата, установени в ЕС, които фактически са контролирани от дружества или физически лица, установени в трета страна, прилагането на свободата на установяване следва да се изключи? С други думи фактът, че е контролирано от дружество майка, установено в трета страна, засяга ли свободата на установяване на свързващото дружество, което е установено в Люксембург?
59
Следва да се напомни, че съгласно член 48 ЕО дружествата, създадени в съответствие със законодателството на държава членка, които имат седалище, централно управление или основно място на дейност в рамките на Европейския съюз, се третират по отношение на свободата на установяване по същия начин като гражданите на държавите членки. Както Съдът посочва в Решение по дело ICI ( 30 ), тяхното седалище по смисъла на член 48 ЕО, по подобие на гражданството при физическите лица, служи за определяне на тяхната привръзка към правния ред на дадена държава.
60
От Договора и практиката на Съда не могат да се изведат каквито и да било съображения в подкрепа на становището, че свободата на установяване, която правото на ЕС предоставя на дружествата по член 48 ЕО, би била ограничена или засегната, ако същите са контролирани от физически или юридически лица от трета страна. Статутът на дружество, установено в ЕС, се определя с оглед на мястото на седалището му и правния ред, по който е учредено, а не с оглед на гражданството и държавата на установяване на притежателите му. Ако свободата на установяване не обхващаше такива дружества, установени в ЕС, от прилагането ѝ биха били изключени много юридически лица със седалище в Европейския съюз и дискриминацията им от държавите членки би станала възможна и по други начини, а не само чрез данъчното им облагане.
61
В Решение по дело Halliburton Services ( 31 ) се приема, че правата, предоставени от правото на ЕС на дружества, установени в ЕС, не могат да бъдат нарушавани поради факта, че тяхното дружество майка Halliburton Inc. е установено в Съединените американски щати. От това решение обаче не могат да се правят по-широки изводи с оглед на случаи, при които дружества, които са установени в ЕС и нямат общо дружество майка, установено в ЕС, принадлежат към група от дружества, установени извън ЕС. В Решение по дело Halliburton Services националният съд вече е потвърдил, че съгласно двустранното споразумение в областта на данъчното облагане между Нидерландия и Съединените американски щати дъщерното дружество, установено в Нидерландия, което е купило място стопанска дейност на територията на Нидерландия, на дъщерното дружество, установено в Германия, не може да бъде дискриминирано въз основа на факта, че дружеството майка на групата е учредено в Съединените американски щати ( 32 ).
62
Ето защо в настоящото дело свързващото дружество, което е учредено в Люксембург, и непосредственото му дружество майка, което също е учредено в Люксембург, се ползват от свобода на установяване, независимо от факта, че в крайна сметка са контролирани от дружество майка, установено в Хонконг.
Е – Допустими ограничения
63
Означава ли това, че Обединеното кралство не може да налага условие за непрекъсната верига от връзки в рамките на ЕС/ЕИП между прехвърлящото дружество и дружествата молители? В становището си Комисията твърди, че Обединеното кралство би могло да поставя такова условие, но че не е направило това през разглеждания в главното производство период.
64
По мое мнение това обстоятелство не прави съответния аспект от въпросите на запитващата юрисдикция хипотетичен или проблема, свързан с третите страни, неотносим в смисъл, че Съдът не би следвало да се произнася по тях. Всъщност, когато национална разпоредба дискриминира „чуждестранни“ юридически или физически лица и поради това е несъвместима с правото на ЕС, не е изключено националният съд да разполага с възможност да отстрани произтичащите от нея неблагоприятни последици посредством тълкуване, с което да премахне дискриминацията на граждани или дружества от ЕС/ЕИП, без да допуска преимуществата на интеграцията да се ползват от физически или юридически лица от трети страни. Дали това е допустимо от правна гледна точка зависи от съответното национално право; като се изключи свободното движение на капитали, правото на ЕС не предвижда прилагане на основните свободи и по отношение на правни субекти от трети страни ( 33 ).
65
В Решение по дело Test Claimants in the Thin Cap Group Litigation ( 34 ) Съдът изключва от обхвата на свободата на установяване случаите, при които дружество майка, което контролира установени в ЕС дружества заемодатели и заематели, е местно лице за трета държава. Съдът приема, че данъчното третиране като разпределение на печалба на лихвите, изплатени от дружеството заемател, засяга свободата на установяване, но само по отношение на дружеството майка, което е установено в трета страна и притежава определено равнище на контрол върху всяко едно от другите дружества, позволяващо му да влияе върху избора на финансиране на посочените дружества. В такива случаи членове 43 ЕО и 48 ЕО не са приложими.
66
Тъй като свободата на установяване не се прилага и за трети страни, правото на ЕС не представлява пречка законодателството на Обединеното кралство да предвиди условие свързващото дружество да е установено в ЕС/ЕИП. С други думи, ако прехвърлящо дружество не може да прехвърли загуби с оглед на данъчно облекчение в рамките на консорциум, когато съответното свързващо дружество е установено в трета страна, случаят не попада в приложното поле на член 43 ЕО. Например, ако в главното производство свързващото дружество, което едновременно е член на консорциума и на групата, беше учредено на Британските Вирджински острови, вместо в Люксембург, свободата му на установяване нямаше да може да бъде изтъкната като основание за искане за данъчно облекчение в рамките на консорциум. Това би било така дори и ако дружеството майка на дружеството, установено на Британските Вирджински острови, също беше дружество, установено в ЕС/ЕИП.
67
По-горе предложих тълкуване, съгласно което, от една страна, отнемането на възможността за прехвърляне на загуби представлява нарушение на свободата на установяване, ако свързващото дружество е установено в ЕС/ЕИП, но от друга страна, не представлява такова нарушение, ако същото е установено в трета страна. Там анализирах режима на данъчно облекчение в рамките на консорциум от гледна точка на прехвърлящото дружество и неблагоприятните последици, които той би могъл да има за него и които с оглед на свободата на установяване засягат притежателите му. Необходимо е проблемът да се анализира и от гледна точка на дружествата молители.
68
Законодателството на Обединеното кралство предвижда условие дружествата молители да принадлежат към една и съща група със свързващото дружество, или с други думи, дружеството молител трябва да е 75 % дъщерно дружество на свързващото дружество или vice versa или и двете трябва да бъдат 75 % дъщерни дружества на трето дружество. В настоящото дело свързващото дружество и дружествата молители са 100 % дъщерни дружества на Hutchison International Limited, a от своя страна дружеството, установено в Хонконг, е 100 % дъщерно дружество на крайното дружество майка на групата Hutchison Whampoa Ltd. Веригите от свързващото дружество и дружествата молители до общото им дружество майка преминава както през дружества, установени в ЕС/ЕИП, така и през такива, установени в трета страна; те нямат общо дружество майка, установено в ЕС/ЕИП.
69
В уредба като тази относно режима на Обединеното кралство на данъчно облекчение в рамките на консорциум национални правила за регулиране на условията за връзката между свързващото дружество и дружеството молител могат да засегнат свободата на установяване на тяхно общо дружество майка на най-ниско равнище, което се ползва от финансовото предимство, възникващо поради възможността за приспадане на загубите на едно дружество от облагаемата печалба на друго дружество и следователно за намаляване на общото данъчно задължение на (под)групата. Когато дружеството майка на най-ниско равнище е установено в ЕС/ЕИП, националните правила за регулиране на връзката могат да наложат забранени ограничения на свободата на установяване. Когато дружеството майка на най-ниско равнище е предприятие, установено в трета страна, съгласно логиката на Решение по дело Test Claimants in the Thin Cap Group Litigation случаят не попада в обхвата на свободата на установяване.
70
При това, ако веригата между последното общо дружество майка, установено в ЕС/ЕИП, и свързващото дружество и/или дружествата молители преминава през трети страни, случаят не попада в обхвата на членове 43 ЕО и 48 ЕО. Свободата на установяване не предоставя право на учредяване на дъщерни дружества или клонове в държави членки на юридически лица, установени в трети страни. Гражданството или държавата на установяване на притежателите на контролни дялови участия не е от значение както за наличието на свобода на установяване по отношение на дружествата, установени в ЕС/ЕИП, така и за липсата ѝ по отношение на дружествата, установени в трета страна.
Ж – Свободно движение на капитали
71
Както поясних по-горе, възможно е релевантните правила на Обединеното кралство относно данъчното облекчение в рамките на консорциум да могат или да трябва да се считат за нарушаващи свободното движение на капитали, и в частност на преките инвестиции в капитала на свързващото дружество. По мое мнение това не би променило изводите от изложения дотук анализ, що се отнася до връзките в рамките на ЕС/ЕИП, тъй като невъзможността да се прехвърлят загуби поражда неблагоприятни последици за притежателите на свързващото дружество, независимо от това дали дяловите им участия са контролни или не.
72
Евентуално наличие на нарушение на свободното движение на капитали би наложило разширяване на приложното поле на данъчното облекчение в рамките на консорциум на Обединеното кралство и включването в него на дружествата, установени в трета страна. Тъй като обаче до 31 декември 1993 г. законодателството на Обединеното кралство изключва от приложното поле на данъчното облекчение в рамките на консорциум и свързващите дружества, установени в трета страна, релевантните разпоредби не попадат под забраната за ограничаване на свободното движение на капитали поради „stand-still“ клаузата в член 57, параграф 1 ЕО (понастоящем член 64, параграф 1 ДФЕС) ( 35 ).
З – Предлагани отговори
73
С оглед на изложеното предлагам на първия въпрос да се отговори, че при обстоятелства като разглежданите по делото пред запитващата юрисдикция членове 43 ЕО и 48 ЕО не допускат за целите на режима на данъчно облекчение в рамките на консорциум да се налага условие свързващото дружество да е местно лице в съответната държава членка или да извършва търговска дейност в нея чрез място стопанска дейност на нейна територия. Посочените членове обаче допускат държава членка на наложи условие дружеството майка на най-ниско равнище от групата от дружества, към която принадлежат свързващото дружество и дружествата, получаващи загуби за данъчни цели, да бъде установено в ЕС/ЕИП и връзките между свързващото дружество и дружествата, получаващи загуби за данъчни цели, да бъдат само дружества, установени в ЕС/ЕИП. На втория въпрос би било достатъчно да се отговори като на четвъртия въпрос по Решение по дело Philips Electronics UK.
IV – Заключение
74
С оглед на изложените съображения предлагам на Съда да отговори на въпросите на First-Tier Tribunal (Tax Chamber), както следва:
(1)
При обстоятелства като разглежданите по делото пред запитващата юрисдикция членове 43 ЕО и 48 ЕО (понастоящем членове 49 ДФЕС и 54 ДФЕС) не допускат за целите на режима на данъчно облекчение в рамките на консорциум да се налага условие свързващото дружество да е местно лице за съответната държава членка или да извършва търговска дейност в нея чрез място стопанска дейност на нейна територия. Посочените членове обаче допускат в национално законодателство да се наложи условие общото дружество майка на най-ниско равнище от групата от дружества, към която принадлежат свързващото дружество и дружествата, получаващи загуби за данъчни цели, да бъде установено в някоя от държавите членки или в страна от Европейското икономическо пространство и връзките между свързващото дружество и дружествата, получаващи загуби за данъчни цели, да бъдат само такива дружества.
(2)
Националният съд следва да не прилага разпоредбите от националното законодателство, които са в противоречие с членове 43 ЕО и 48 ЕО.
( 1 ) Език на оригиналния текст: английски.
( 2 ) В настоящия контекст групата от дружества се състои от няколко дружества майки и дъщерни дружества, които извършват дейност като едно-единствено икономическо образувание с общ източник на контрол.
( 3 ) По принцип консорциумът може да се определи като сдружение от две или повече дружества с цел участие в обща дейност или обединяване на средства за постигане на обща цел. Съгласно правото на Обединеното кралство в областта на данъчното облагане обаче наличието на консорциум зависи от достигането на определен праг на контрол, без да се поставя условие за обща цел.
( 4 ) Вж. Заключение на генералния адвокат Poiares Maduro по дело Marks & Spencer (Решение от 13 декември 2005 г. по дело Marks & Spencer, C-446/03, Recueil, стр. I-10837, точка 17).
( 5 ) Вж. Решение от 16 юли 1998 г. по дело ICI (C-264/96, Recueil, стр. I-4695); Решение по дело Marks & Spencer, посочено по-горе, и Решение от 6 септември 2012 г. по дело Philips Electronics UK (C‑18/11).
( 6 ) В настоящото дело следва да се отбележи разликата между понятията „общо дружество майка на най-ниско равнище“ и „крайно дружество майка“. Последното може да се определи по следния начин: дружество C е общо дружество майка на най-ниско равнище за дружествата A и B, ако A и B са негови преки или косвени дъщерни дружества и дружество C няма дъщерно дружество D, което да е дружество майка на A и B. Крайното дружество майка на група от дружества пряко или косвено е дружество майка на цялата група от дружества, но не е дъщерно дружество на никое друго дружество.
( 7 ) Дружествата молители са: Felixstowe Dock and Railway Company Ltd, Savers Health and Beauty Ltd, Walton Container Terminal Ltd, WPCS (UK) Finance Ltd, AS Watson Card Services (UK) Ltd, Hutchison Whampoa (Europe) Ltd, Kruidvat UK Ltd и Superdrug Stores plc.
( 8 ) Съответните образувания между Hutchison Whampoa Ltd и дружествата молители са няколко междинни холдингови дружества, учредени извън ЕС/ЕИП (Хонконг или Британските Вирджински острови) и в ЕС (Обединеното кралство или Нидерландия).
( 9 ) По-късно (на 23 юни 2005 г.) един от членовете на групата Hutchison Whampoa придобива последните две дружества, вследствие на което самото Hutchison 3G UK Holdings Ltd става член на група по смисъла на член 413, параграф 3a от ICTA.
( 10 ) Съгласно член 413, параграф 3 от ICTA.
( 11 ) Решение от 29 ноември 2011 г. по дело National Grid Indus (C-371/10, Сборник, стр. I-12273, точка 45).
( 12 ) Точка 23. Други дела, в които се разглежда въпросът за разпределянето на правомощията за данъчно облагане, например са Решение по дело Marks & Spencer, посочено по-горе, точка 45, Решение от 15 май 2008 г. по дело Lidl Belgium (C-401/06, Сборник, стр. I-3601, точка 31), Решение от 25 февруари 2010 г. по дело X Holding (C-337/08, Сборник, стр. I-1215, точка 28) и Решение от 21 февруари 2013 г. по дело A Oy (C‑123/11, точка 23).
( 13 ) За разлика от него правителството на Нидерландия счита, че е налице обосновано ограничение на свободата на установяване.
( 14 ) Вж. Заключение на генералния адвокат Kokott по дело Philips Electronics UK, посочено по-горе, точка 22 и цитираната там съдебна практика.
( 15 ) Вж. Заключение на генералния адвокат Poiares Maduro по дело Marks & Spencer, посочено по-горе, точка 15.
( 16 ) Вж. Заключение на генералния адвокат Kokott по дело Philips Electronics UK, посочено по-горе, точки 14 и 29.
( 17 ) Естеството на неблагоприятните последици по отношение на касовите наличности на равнището на групата като ограничение на свободата на установяване се подчертава в Заключение на генералния адвокат Sharpston по дело Lidl Belgium, посочено по-горе, точки 29 и 30.
( 18 ) Това предимство на равнището на групата е признато от Съда в Решение по дело Marks & Spencer, посочено по-горе, точка 32 (вж. цитата по-долу).
( 19 ) Решение от 13 ноември 2012 г. по дело Test Claimants in the FII Group Litigation, посочено по-горе, точки 90—92).
( 20 ) Решение по дело Test Claimants in the FII Group Litigation, посочено по-горе, точки 93 и 94.
( 21 ) Вж. член 402, параграф 3, член 406, параграф 1 и член 413, параграф 6 от ICTA.
( 22 ) Това не е така в случая, разглеждан в Решение от 24 май 2007 г. по дело Holböck (C-157/05, Сборник, стр. I-4051), при който дружеството е обект на колективен контрол от притежатели без контролно дялово участие.
( 23 ) Тук следва да се напомни, че инвестициите, които предоставят контрол, винаги са преките инвестиции, но че има също и инвестиции, които не предоставят контрол и не са изцяло финансови, а именно портфейлните инвестиции, тъй като с тях се цели да се установи стабилна връзка със съответното дружество. С оглед на преките инвестиции съгласно правото на ЕС Съдът е приел, че член 63 ДФЕС за свободното движение на капитали по принцип се отнася и до движението на капитали, което включва установяването или преките инвестиции. Последните са свързани с форма на участие в предприятие чрез холдинг от дялове, което предоставя възможност за ефективно участие в управлението и контрола му (Вж. Решение от 17 септември 2009 г. по дело Glaxo Wellcome, Сборник, стр. I‑8591, точка 40; Решение от 21 октомври 2010 г. по дело по дело Idrima Tipou, С-81/09, Сборник, стр. I-10161, точка 48, и Решение по дело Test Claimants in the FII Group Litigation, посочено по-горе, точка 102). Съгласно терминологията, използвана от Организацията за икономическо сътрудничество и развитие (ОИСР), чуждестранните преки инвестиции са свързани с цел за установяване на дълготраен интерес. Това предполага наличие на дълготрайна връзка и значителна степен на влияние върху управлението на предприятието. Прякото или косвено притежаване на 10 % или повече от правото на глас е доказателство за съществуването на такава връзка. Вж. OECD Benchmark Definition of Foreign Direct Investment. Fourth Edition 2008, стр. 48, точка 117 и Model Tax Convention on Income and on Capital: Condensed Version 2010 (достъпна на английски език на www.oecd.org). Вж. също Smit D., EU Freedoms, Non-EU Countries and Company Taxation — Kluwer Law International, 2012, р. 64, 68.
( 24 ) Вж. Решение по дело Philips Electronics UK, посочено по-горе, точки 12 и 13.
( 25 ) Решение по дело Marks & Spencer, посочено по-горе, точка 32.
( 26 ) Решение от 12 декември 2006 г. по дело Test Claimants in the FII Group Litigation (C-446/04, Recueil, стр. I-11753, точка 84).
( 27 ) Решение от 8 март 2001 г. по съединени дела Metallgesellschaft и др. (С-397/98 и С-410/98, Recueil, стр. I-1727, точка 43.
( 28 ) Точка 39.
( 29 ) Вж. Заключение на генералния адвокат Kokott по дело Philips Electronics UK, посочено по-горе, точка 81.
( 30 ) Точка 20.
( 31 ) Решение от 12 април 1994 г. по дело Halliburton Services (C-1/93, Recueil, стр. I-1137).
( 32 ) Вж. точка 6 от решението.
( 33 ) Разглежданият тук случай е различен от неправомерно предоставена държавна помощ, при който съгласно съдебната практика незаконосъобразността не може да бъде санирана с обратна сила: тук става въпрос за границите на задължение на държава членка съгласно правото на ЕС, а не за последиците от неговото нарушаване. Вж. Решение от 21 октомври 2003 г. по съединени дела van Calster и др. (C-261/01 и C-262/01, Recueil, стр. I-12249).
( 34 ) Решение от 13 март 2007 г. по дело Test Claimants in the Thin Cap Group Litigation (С-524/04, Сборник, стр. I-2107, точки 98—100).
( 35 ) Следва да се отбележи, че член 402, параграфи 3A и 3B от ICTA, приет през 2000 г., е предшестван от разпоредба, съгласно която под „дружество“ следва да се разбира само такова, което е установено в Обединеното кралство. Вж. член 258, параграф 7 от ICTA от 1970 г. (цитиран в Решение по дело ICI, посочено по-горе, точка 6).
„Преюдициално запитване — Пространство на свобода, сигурност и правосъдие — Директива 2004/83/ЕО — Минимални стандарти относно условията за предоставяне на статут на бежанец или статут на субсидиарна закрила — Член 4 — Оценяване на фактите и обстоятелствата — Правила за преценка — Приемане на някои доказателства — Обхват на правомощията на компетентните национални органи — Опасение от преследване поради сексуалната ориентация — Разлики между ограниченията при проверката на изявленията и писмените или други доказателства за твърдяната сексуална ориентация на лице, търсещо убежище, от една страна, и ограниченията, приложими при проверката на изявленията и доказателствата за други мотиви за преследване, от друга страна — Директива 2005/85/ЕО — Минимални норми относно процедурата за предоставяне или отнемане на статут на бежанец в държавите членки — Член 13 — Условия, на които трябва да отговаря личното интервю — Харта на основните права на Европейския съюз — Член 1 — Човешко достойнство — Член 7 — Зачитане на личния и семейния живот“
По съединени дела C‑148/13—C‑150/13
с предмет преюдициални запитвания, отправени на основание член 267 ДФЕС от Raad van State (Нидерландия) с актове от 20 март 2013 г., постъпили в Съда на 25 март 2013 г., в рамките на производства по дела
A (C‑148/13),
B (C‑149/13),
C (C‑150/13)
срещу
Staatssecretaris van Veiligheid en Justitie,
в присъствието на:
United Nations High Commissioner for Refugees (UNHCR),
СЪДЪТ (голям състав),
състоящ се от: V. Skouris, председател, K. Lenaerts, заместник-председател, A. Tizzano, L. Bay Larsen (докладчик), T. von Danwitz, A. Ó Caoimh и J.‑C. Bonichot, председатели на състави, A. Borg Barthet, J. Malenovský, E. Levits, E. Jarašiūnas, C.G. Fernlund и J.L. da Cruz Vilaça, съдии,
генерален адвокат: E. Sharpston,
секретар: M. Ferreira, главен администратор,
предвид изложеното в писмената фаза на производството и в съдебното заседание от 25 февруари 2014 г.,
като има предвид становищата, представени:
—
за A, от N. C. Blomjous, advocaat,
—
за B, от C. Chen, advocaat,
—
за United Nations High Commissioner for Refugees (UNHCR), от P. Moreau, в качеството на представител, подпомагана от M.‑E. Demetriou, QC,
—
за нидерландското правителство, от C. Schillemans, M. Bulterman и B. Koopman, в качеството на представители,
—
за белгийското правителство, от M. Jacobs и C. Pochet, в качеството на представители,
—
за чешкото правителство, от M. Smolek и J. Vláčil, в качеството на представители,
—
за германското правителство, от T. Henze и A. Wiedmann, в качеството на представители,
—
за гръцкото правителство, от M. Michelogiannaki, в качеството на представител,
—
за френското правителство, от D. Colas и S. Menez, в качеството на представители,
—
за Европейската комисия, от M. Condou-Durande и R. Troosters, в качеството на представители,
след като изслуша заключението на генералния адвокат, представено в съдебното заседание от 17 юли 2014 г.,
постанови настоящото
Решение
1
Преюдициалните запитвания се отнасят до тълкуването на член 4 от Директива 2004/83/ЕО на Съвета от 29 април 2004 година относно минималните стандарти за признаването и правното положение на гражданите на трети страни или лицата без гражданство като бежанци или като лица, които по други причини се нуждаят от международна закрила, както и относно съдържанието на предоставената закрила (ОВ L 304, стр. 12; Специално издание на български език, 2007 г., глава 19, том 7, стр. 52), както и на членове 3 и 7 от Хартата на основните права на Европейския съюз (наричана по-нататък „Хартата“).
2
Запитванията са отправени в рамките на спорове между A, B и C, граждани на трети държави, и Staatssecretaris van Veiligheid en Justitie (държавен секретар на Министерството на сигурността и правосъдието, наричан по-нататък „Staatssecretaris“) във връзка с отхвърлянето на молбите им за получаване на разрешения за временно пребиваване (убежище) в Нидерландия.
Правна уредба
Международното право
3
Съгласно член 1, раздел А, точка 2, първа алинея от Конвенцията за статута на бежанците, подписана в Женева на 28 юли 1951 г. и влязла в сила на 22 април 1954 г. (Recueil des traités des Nations unies, том 189, стр. 150, № 2545 (1954 г.), наричана по-нататък „Женевската конвенция“, допълнена с Протокола за статута на бежанците, подписан в Ню Йорк на 31 януари 1967 г. и влязъл в сила на 4 октомври 1967 г., терминът „бежанец“ се прилага към всяко лице, което „при основателни опасения от преследване по причина на раса, религия, националност, принадлежност към определена социална група или политически убеждения, се намира извън страната, чийто гражданин то е, и не може да се ползва от закрилата на тази страна, или не желае да се ползва от такава закрила поради тези опасения“.
Правото на Съюза
Директива 2004/83
4
Според съображение 3 от Директива 2004/83 Женевската конвенция представлява крайъгълен камък на международноправния режим за закрила на бежанците.
5
Съображение 10 от посочената директива гласи:
„Настоящата директива зачита основните права, както и признатите принципи, по-конкретно в [Хартата]. По-специално настоящата директива има за цел да гарантира пълното зачитане на човешкото достойнство и правото на убежище на търсещите убежище и на придружаващите ги членове на тяхното семейство“.
6
Съображение 16 от същата директива предвижда, че е уместно да бъдат определени минимални стандарти относно определението и съдържанието на статута на бежанец с оглед на подпомагането на компетентните национални органи на държавите членки в прилагането на Женевската конвенция.
7
Според съображение 17 от Директива 2004/83 е необходимо да се приемат общи критерии за признаване на статут на бежанец на търсещите убежище по смисъла на член 1 от Женевската конвенция.
8
Съгласно член 2 от същата директива за нейните цели:
„[…]
в)
„бежанец“ е всеки гражданин на трета страна, който поради основателните си опасения от преследване по причина на своята раса, вероизповедание, националност, политическите си възгледи или принадлежността си към определена социална група се намира извън страната, чийто гражданин е той, и който не може или поради тези опасения не желае да се обърне за закрила към тази страна […]
“.
9
Член 4 от Директива 2004/83, който е включен в глава II от нея и озаглавен „Оценяване на молбите за международна закрила“, определя правилата за оценяване на фактите и обстоятелствата, както следва:
„1.   Държавите членки могат да преценят, че е задължение на молителя да представи във възможно най-кратък срок всички необходими елементи в подкрепа на своята молба за международна закрила. Държавата членка следва да оцени, в сътрудничество с молителя, елементите, свързани с молбата.
2.   Елементите, посочени в параграф 1, се състоят от информациите на молителя и от всички документи, с които разполага молителят за своята възраст, минало, включително и на свързаните с него роднини, за своята самоличност, за своето или своите гражданство/а, за страната или страните, както и за мястото или местата на предишно пребиваване, предходните му молби за убежище, за своя маршрут на пътуване, документи за самоличност и за пътуване, както и причините за молбата за международна закрила.
3.   Оценяването на молбата за международна закрила следва да бъде извършено на лично основание, като се вземат под внимание следните елементи:
a)
всички относими факти, свързани със страната на произход в момента на вземането на решение по молбата, включително и законите и подзаконовите актове на страната на произход, както и начинът на тяхното прилагане;
б)
относими информации и документи, представени от молителя, включително и информации, позволяващи да се определи дали молителят е бил или би могъл да бъде обект на преследване или на тежки посегателства;
в)
личният статут и личното положение на молителя, включително и такива фактори като неговото минало, неговият пол и неговата възраст, за да може да се определи дали актовете, на които молителят е бил или рискува да бъде изложен, биха могли да бъдат считани за преследване или за тежко посегателство, като се има предвид личното положение на молителя;
г)
фактът дали след напускането на страната си на произход молителят е упражнявал или не дейности, чиято единствена цел или основна цел е била да се създадат необходимите условия, за да се предяви молба за международна закрила, с цел да се определи дали тези дейности биха го изложили на преследване или на тежко посегателство, ако той би се завърнал в тази страна;
д)
дали е разумно да се смята, че молителят би могъл да се ползва със закрила на друга страна, чието гражданство той би могъл да иска.
5.   Когато държавите членки прилагат принципа, съгласно който молителят трябва да обоснове своята молба, и когато определени аспекти на неговите декларации не се подкрепят от документни или други доказателства, тези аспекти не изискват потвърждение, когато са изпълнени следните условия:
a)
молителят реално е положил усилия да обоснове своята молба;
б)
всички относими елементи, с които молителят разполага, са били представени и е било дадено задоволително обяснение за липсата на останалите доказателствени елементи;
в)
декларациите на молителя са преценени за свързани и достоверни и те не противоречат на известните и относими към неговия случай общи и конкретни информации;
г)
молителят е представил молбата си за международна закрила във възможно най-ранния момент, освен ако молителят може да посочи определени причини за това, че не го е направил, и
д)
общата достоверност на твърденията на молителя е могла да бъде установена“.
10
Член 10 от Директива 2004/83, озаглавен „Мотиви за преследване“, гласи:
„1.   При оценяването на мотивите за преследване държавите членки вземат под внимание следните елементи:
г)
една група се счита за определена социална група, когато по-конкретно:
—

нейните членове споделят една вродена характеристика или обща история, която не подлежи на изменение, или споделят характеристика или вярване, до такава степен съществено за идентичността или съзнанието, че не би следвало от лицето да се изисква да се откаже от нея, и
—
тази група има собствена идентичност в съответната държава, защото е разглеждана като различна от заобикалящото я общество;
в зависимост от условията, преобладаващи в страната на произход, специфична социална група може да бъде и група, чиито членове имат като обща характеристика определена сексуална ориентация. Сексуалната ориентация не може да се разбира като включваща деяния, обявени за престъпления от вътрешното законодателство на държавите членки. […]
“.
Директива 2005/85/ЕО
11
Директива 2005/85/ЕО на Съвета от 1 декември 2005 година относно минимални норми относно процедурата за предоставяне или отнемане на статут на бежанец в държавите членки (ОВ L 326, стр. 13; Специално издание на български език, 2007 г., глава 19, том 7, стр. 242) посочва в съображение 8, че спазва основните права и признати принципи, а именно тези от Хартата.
12
Член 13 от Директива 2005/85, който уточнява условията, на които трябва да отговаря личното интервю, предвижда в параграф 3:
„Държавите членки вземат необходимите мерки за това личното интервю да се проведе при условия, които дават възможност на кандидата да изложи основанията за своята молба. За целта държавите членки:
a)
гарантират, че лицето, което провежда интервюто, е достатъчно компетентно да отчете личните и общите обстоятелства във връзка с молбата, включително културния произход или уязвимостта на кандидата, когато има възможност да направи това […]“.
Нидерландското право
13
Приложимата национална уредба се съдържа в член 31 от Закона за чужденците от 2000 г. (Vreemdelingenwet 2000), член 3.111 от Наредбата за чужденците от 2000 г. (Vreemdelingenbesluit 2000) и член 3.35 от Правилника за чужденците от 2000 г. (Voorschrift Vreemdelingen 2000).
14
Тези разпоредби са уточнени с параграфи C2/2.1, C2/2.1.1 и C14/2.1—C14/2.4 от Циркулярното писмо за чужденците от 2000 г. (Vreemdelingencirculaire 2000).
15
Съгласно член 31, параграф 1 от Закона за чужденците от 2000 г. във връзка с член 3.111, параграф 1 от Наредбата за чужденците от 2000 г. търсещото убежище лице е длъжно да установи правдоподобността на твърденията си за наличие на основания за издаване на разрешение за временно пребиваване (убежище) и по свой почин да предостави цялата информация, която е от значение, за да може съответният орган да се произнесе по молбата. Staatssecretaris преценява дали молбата за издаване на посоченото разрешение е основателна от правна страна.
16
Според член 3.111, параграф 1 от Наредбата за чужденците от 2000 г., когато търсещо убежище лице поиска да му бъде издадено разрешение за пребиваване по член 28 от Закона за чужденците от 2000 г., то предоставя всички сведения и релевантни документи, въз основа на които Staatssecretaris може да прецени, при съдействие от страна на съответното търсещо убежище лице, дали молбата за издаване на разрешението е основателна от правна страна.
17
Според параграф C14/2.1 от Циркулярното писмо за чужденците от 2000 г. преценката на достоверността на изявленията на търсещо убежище лице обхваща изложените от него факти или обстоятелства. Фактическите обстоятелства са личните данните за съответното търсещо убежище лице, и по-специално тези за сексуалната му ориентация.
18
Според параграф C14/2.2 от това циркулярно писмо търсещото убежище лице е длъжно да казва истината и да оказва пълно съдействие за възможно най-пълно установяване на всички факти. То трябва да запознае възможно най-рано службата за имиграция и натурализация с всички събития и фактически обстоятелства, които са от значение за разглеждането на молбата му.
19
Параграф C14/2.3 от посоченото циркулярно писмо допуска при недостоверност на част от изявленията на търсещото убежище лице да се приемат за недостоверни и други части от изявленията на това лице.
20
Според параграф C14/2.4 от същото циркулярно писмо по принцип е достатъчно търсещото убежище лице да установи, че изявленията му са достоверни. За целта от него се очаква да представи документи в подкрепа на молбата си. При преценката на достоверността на изявленията, направени от молителя в подкрепа на молбата му, обаче не е необходимо да се проверява дали и до каква степен тези изявления могат да бъдат доказани. Всъщност в много случаи търсещите убежище лица удостоверяват, че не са в състояние да докажат изявленията си, и не е разумно от тях да се изисква да представят убедителни доказателства в подкрепа на това, което излагат.
21
Staatssecretaris може да приеме, че изявленията по член 3.35, параграф 3 от Правилника за чужденците от 2000 г. са достоверни и следователно не се нуждаят от потвърждаване, ако установи, че на търсещото убежище лице като цяло може да се има вяра.
Споровете по главните производства и преюдициалният въпрос
22
Гражданите на трети страни A, B и C подават молби за издаване на разрешения за временно пребиваване (убежище) в Нидерландия. В подкрепа на молбите си те изтъкват, че се опасяват от преследване в съответните си страни по произход, по-специално поради своята хомосексуалност.
23
Първата молба за убежище на A е отхвърлена от Staatssecretaris поради недостоверност на твърденията на молителя.
24
A не оспорва първото решение за отказ и подава втора молба за убежище, като посочва, че е готов да се подложи на „тест“, който щял да установи неговата хомосексуалност, или да извърши хомосексуален акт, за да докаже истинността на твърденията си за сексуалната си ориентация.
25
С решение от 12 юли 2011 г. Staatssecretaris отхвърля втората молба на A с мотива, че достоверността на неговите твърдения за сексуалната му ориентация продължава да не е установена. Staatssecretaris счита, че не следва да се основава само на твърденията на търсещото убежище лице за неговата сексуална ориентация, без изобщо да преценява тяхната достоверност.
26
На 1 август 2012 г. Staatssecretaris отхвърля молбата на B с мотивите, че изявленията относно хомосексуалността на молителя са общи, кратки и недостоверни. Освен това Staatssecretaris счита, че доколкото B произхожда от страна, в която хомосексуалността не е приета, той би трябвало да е в състояние да предостави подробности за чувствата си и за това как вътрешно е осъзнал сексуалната си ориентация.
27
В първата си молба за убежище, която е отхвърлена от Staatssecretaris, C посочва мотиви, различни от преследване поради хомосексуалност.
28
C не оспорва първото решение и подава втора молба за убежище, в която като основание посочва опасение от преследване в страната си по произход поради своята хомосексуалност. Във връзка с втората си молба C поддържа, че е установил хомосексуалните си наклонности едва след като е напуснал страната си по произход. В подкрепа на молбата си C също така предоставя на органа, който я разглежда, видеозапис на интимни действия с лице от същия пол.
29
С решение от 8 октомври 2012 г. Staatssecretaris отхвърля молбата за убежище на C с мотива, че неговите изявления, че е хомосексуалист, са недостоверни. Staatssecretaris счита, че C е трябвало да посочи твърдяната си сексуална ориентация при подаване на първата си молба за убежище, че не е обяснил как е осъзнал сексуалната си ориентация и не е могъл да отговори на въпросите относно нидерландските организации за защита на правата на хомосексуалните лица.
30
След отхвърляне на молбите им за издаване на разрешения за временно пребиваване (убежище) A, B и C обжалват пред Rechtbank ’s‑Gravenhage решенията за отхвърляне.
31
С решения съответно от 9 септември 2011 г. и 30 октомври 2012 г. Rechtbank ’s‑Gravenhage отхвърля жалбите на A и на C като неоснователни. Тази юрисдикция приема, от една страна, че със съответните си жалби A и C е трябвало да оспорят първите решения за отказ на Staatssecretaris, и от друга страна, че във второто производство за предоставяне на убежище те не са доказали достоверността на изявленията си, че са хомосексуалисти.
32
С решение от 23 август 2012 г. е отхвърлена и жалбата на B срещу решението за отказ на Staatssecretaris. Rechtbank ’s‑Gravenhage приема, че Staatssecretaris е имал основания да заключи, че изявленията на B относно неговата хомосексуалност са недостоверни.
33
A, B и C обжалват посочените съдебни решения пред Raad van State.
34
В производствата по обжалването им A, B и C изтъкват по-специално, че тъй като е невъзможно сексуалната ориентация на търсещите убежище лица да се установи обективно, органите, натоварени с разглеждането на молба за убежище, би трябвало да основат решението си само върху твърденията на за сексуалната им ориентация.
35
Според жалбоподателите в главните производства обаче, в рамките на преценката на достоверността на изявленията на търсещо убежище лице, посочените органи задават въпроси относно твърдяната сексуална ориентация, което е в разрез по-специално със зачитането на достойнството на търсещото убежище лице, нарушава правото му на зачитане на личния живот и освен това не държи сметка за неудобството, което може да изпитва това лице, нито за културните бариери, които може да го спират да говори открито за тази ориентация. Също така обстоятелството, че Staatssecretaris е счел за недостоверни разказите на търсещите убежище лица, не е основание да приеме, че не е налице самата сексуална ориентация.
36
Staatssecretaris отбелязва, че нито от Директива 2004/83, нито от Хартата следва, че той трябва да се произнася по молбите за убежище въз основа единствено на твърденията на търсещите убежище лица за тяхната сексуална ориентация. Трябвало обаче да се провери не дали лицата, търсещи убежище, действително имат твърдяната от тях сексуална ориентация, а дали, като се има предвид това, което са изложили и представили, изглежда достоверно, че принадлежат към определена социална група по смисъла на член 10, параграф 1, буква г) от Директива 2004/83 или че преследващите ги лица ги считат за принадлежащи към определена социална група по смисъла на член 10, параграф 2 от тази директива.
37
Staatsecretaris освен това счита, че търсещите убежище лица рядко могат да представят доказателства за своята хомосексуалност, различни от собствените си изявления, поради което, когато тези изявления са били приети за последователни и достоверни и е било установено, че на лицето, търсещо убежище, като цяло може да се има вяра, решението трябва да е в негова полза, дори при наличие на съмнение.
38
Staatssecretaris счита, че трябва да преценява достоверността на твърденията за сексуалната ориентация по същия начин като тези за другите мотиви за преследване. Въпреки това той отчитал специфичните проблеми във връзка с изявленията за сексуалната ориентация. По-специално се препоръчвало на сътрудниците, на които е възложено изслушването на търсещите убежище лица, да не задават директни въпроси за това как тези лица проявяват ориентацията си. Освен това не се придавало никакво значение на снимките на интимни действия, представяни като доказателства от търсещите убежище лицата, тъй като доказвали самото извършване на сексуални актове, но не и твърдяната сексуална ориентация.
39
Raad van State уточнява, че нито член 4 от Директива 2004/83, нито посочените разпоредби на Хартата задължават Staatssecretaris да приеме твърдяната сексуална ориентация на търсещите убежище лица за установена въз основа единствено на техните изявления. Освен това тази юрисдикция счита, че проверката на сексуалната ориентация на търсещите убежище лица не е различна от проверката на другите мотиви за преследване.
40
Raad van State обаче си задава въпроси относно ограниченията при проверката на сексуалната ориентация на търсещите убежище лица, които евентуално налагат разпоредбите на член 4 от Директива 2004/83 и на членове 3 и 7 от Хартата.
41
Запитващият съд счита, че задаването на въпроси на лицето, търсещо убежище, може в определена степен да засегне правата, гарантирани от посочените разпоредби от Хартата.
42
Според тази юрисдикция не е изключена опасността от нарушаване на основните права на търсещите убежище лица, закрепени в членове 3 и 7 от Хартата, независимо от метода за проверка на истинността на твърденията за сексуалната ориентация, възприет от съответната държава членка.
43
При тези обстоятелства Raad van State решава да спре производството и да постави на Съда следния преюдициален въпрос, формулиран по един и същи начин по всяко от делата C‑148/13—C‑150/13:
„Какви са ограниченията, които член 4 от [Директива 2004/83] и [Хартата], по-конкретно членове 3 и 7 от нея, предвиждат, що се отнася до начина, по който се проверява достоверността на твърдението за сексуална ориентация, и различават ли се тези ограничения от ограниченията, приложими при проверката на достоверността на твърдения, които се основават на други мотиви за преследване, и ако отговорът е утвърдителен — в какво отношение?“.
44
С решение на Съда от 19 април 2013 г. дела C‑148/13—C‑150/13 са съединени за целите на писмената и устната фаза на производството, както и на съдебното решение.
По преюдициалния въпрос
Предварителни бележки
45
От съображения 3, 16 и 17 от Директива 2004/83 следва, че Женевската конвенция представлява крайъгълен камък на международноправния режим за закрила на бежанците, тъй като разпоредбите на тази директива относно условията за предоставяне на статут на бежанец и неговото съдържание са приети за подпомагане на компетентните органи на държавите членки при прилагането на тази конвенция въз основа на общи критерии и понятия (решение N., C‑604/12, EU:C:2014:302, т. 27).
46
Разпоредбите на Директивата трябва да се тълкуват в светлината на нейната структура и цел при зачитане на Женевската конвенция и другите относими договори, посочени в член 78, параграф 1 ДФЕС. Както се установява от съображение 10 от същата директива, тълкуването трябва да зачита и признатите в Хартата права (решение X и др., C‑199/12—C‑201/12, EU:C:2013:720, т. 40).
47
Освен това следва да се напомни, че Директива 2004/83 не съдържа процесуалноправни норми, приложими към разглеждането на молба за международна закрила, поради което не определя и процесуалните гаранции, които трябва да се предоставят на търсещото убежище лице. Директива 2005/85 е тази, която установява минималните стандарти относно процедурите за разглеждане на молбите и уточнява правата на търсещи убежище лица, които трябва да се вземат предвид в главните производства.
По въпроса
48
С въпроса си запитващата юрисдикция по същество иска да установи дали член 4 от Директива 2004/83, разглеждан в светлината на разпоредбите на Хартата, трябва да се тълкува в смисъл, че налага на компетентните национални органи, чиито действия подлежат на съдебен контрол, определени ограничения при преценката на фактите и обстоятелствата, отнасящи се до твърдяната сексуална ориентация на търсещо убежище лице, чиято молба за убежище се основава на опасение от преследване поради тази ориентация.
49
В това отношение още отначало следва да се посочи, че —противно на поддържаното от жалбоподателите в главните производства, че компетентните органи, натоварени с разглеждането на молба за убежище, основаваща се на опасение от преследване поради сексуалната ориентация на лицето, търсещо убежище, трябва да приемат твърдяната ориентация на това лице за установена въз основа единствено на изявленията му — предвид особения контекст на молбите за убежище посочените изявления могат да са само отправна точка при разглеждането на фактите и обстоятелствата в съответствие с член 4 от Директива 2004/83.
50
Всъщност, видно от самия текст на член 4, параграф 1 от посочената директива, при това разглеждане държавите членки могат да преценят, че е задължение на търсещото убежище лице да представи във възможно най-кратък срок всички необходими сведения и доказателства в подкрепа на своята молба за международна закрила, които държавата членка оценява в сътрудничество с това лице.
51
Освен това от член 4, параграф 5 от Директива 2004/83 следва, че когато не са изпълнени условията, изброени в букви a)—д) от тази разпоредба, може да се изисква потвърждение на изявленията на търсещите убежище лица за твърдяната им сексуална ориентация.
52
Следователно, макар търсещото убежище лице да трябва да посочи тази ориентация, която е част от личния му живот, молбите за предоставяне на статут на бежанец, мотивирани с опасение от преследване поради тази ориентация, също като молбите, в които се посочват други мотиви за преследване, могат да бъдат оценявани в съответствие с член 4 от същата директива.
53
Правилата за оценяване от компетентните органи на изявленията и писмените или други доказателства в подкрепа на такива молби обаче трябва да са съобразени с разпоредбите на директиви 2004/83 и 2005/85, а също — както следва съответно от съображения 10 и 8 от тези директиви — и с гарантираните от Хартата основни права като правото на зачитане на човешкото достойнство, закрепено в член 1 от Хартата, и правото на зачитане на личния и семейния живот, гарантирано от член 7 от нея.
54
Макар разпоредбите на член 4 от Директива 2004/83 да са приложими към всички молби за международна закрила, независимо какви са мотивите за преследване, изтъкнати в тяхна подкрепа, националните органи са тези, които трябва да адаптират правилата за оценяване на изявленията и писмените или други доказателства с оглед на особеностите на всяка категория молби за убежище, при спазване на гарантираните от Хартата права.
55
Що се отнася до предвиденото в член 4 от Директива 2004/83 оценяване, то се извършва на два отделни етапа, както е посочено в точка 64 от решение M. (C‑277/11, EU:C:2012:744). Първият етап е установяването на фактическите обстоятелства, които могат да представляват доказателства в подкрепа на молбата, а вторият етап е правната преценка на тези доказателства, при която се решава дали предвид фактите в конкретния случай са налице предвидените в членове 9 и 10 или 15 от Директива 2004/83 материалноправни условия за предоставяне на международна закрила.
56
На този първи етап, с който именно са свързани въпросите на запитващата юрисдикция по всяко от главните производства, в съответствие с член 4, параграф 1 от посочената директива, макар държавите членки да могат да приемат, че по правило търсещото убежище лице представя всички необходими сведения и доказателства в подкрепа на молбата си, тъй като е най-добре поставено, за да докаже сексуалната си ориентация, съответната държава членка трябва да си сътрудничи с това лице при определянето на релевантните за молбата доказателства (вж. в този смисъл решение M., EU:C:2012:744, т. 65).
57
В това отношение следва да се отбележи, че в съответствие с член 4, параграф 3, буква в) от Директива 2004/83 тази оценка следва да бъде извършена на лично основание и да вземе под внимание личния статут и личното положение на търсещото убежище лице, включително и такива фактори като неговото минало, неговия пол и неговата възраст, за да може да се определи дали актовете, на които то е било или рискува да бъде изложено, биха могли да бъдат считани за преследване или за тежко посегателство.
58
Освен това, както беше напомнено в точка 51 от настоящото решение, при извършване на проверките от компетентните органи, съгласно член 4 от посочената директива, когато определени аспекти на изявленията на лицето, търсещо убежище, не са подкрепят от писмени или други доказателства, тези аспекти не изискват потвърждение, стига да са изпълнени кумулативните условия по член 4, параграф 5, букви a)—д) от същата директива.
59
Що се отнася до правилата за оценяване на изявленията и писмените или други доказателства във всяко от главните производства, за да се даде отговор, полезен за запитващата юрисдикция, анализът в настоящото решение следва да обхване само въпроса дали съответстват на разпоредбите на директиви 2004/83 и 2005/85, както и на тези на Хартата, от една страна, проверките, извършвани от компетентните органи чрез разпити, основани по-специално на стереотипи за хомосексуалните лица, или чрез подробни разпити за сексуалните практики на търсещото убежище лице, както и възможността тези органи да приемат това лице да се подложи на „тестове“, за да докаже своята хомосексуалност и/или доброволно да представи видеозаписи на своите интимни актове, и от друга страна, възможността компетентните органи да приемат, че на търсещото убежище лице не може да се има вяра единствено поради обстоятелството че то не се позовало на твърдяната си сексуална ориентация при първия повод да изложи мотивите за преследване, който му е бил предоставен.
60
Що се отнася, на първо място, до проверките, основани на разпити, чрез които се установява дали съответното лице, търсещо убежище, познава сдруженията за защита на интересите на хомосексуалните лица и дали са му известни подробности за тези сдружения, жалбоподателят по главното производство по дело C‑150/13 счита, че по този начин посочените органи основават преценките си на стереотипни схващания за поведението на хомосексуалните лица, а не на конкретното положение на всяко търсещо убежище лице.
61
В това отношение е важно да се напомни, че член 4, параграф 3, буква в) от Директива 2004/83 задължава компетентните органи при извършване на оценката да вземат предвид личния статут и личното положение на търсещото убежище лице, а член 13, параграф 3, буква a) от Директива 2005/85 изисква от тези органи при провеждане на личното интервю да отчетат личните и общите обстоятелства във връзка с молбата за убежище.
62
Макар разпитите, основани на стереотипни схващания, да могат да са полезно при оценяването средство, предоставено на разположение на компетентните органи, оценяването на молбите за предоставяне на статут на бежанец въз основа само на стереотипните схващания за хомосексуалните лица не отговаря на изискванията, установени с посочените в предходната точка разпоредби, тъй като не позволява на тези органи да отчетат индивидуалното лично положение на съответното търсещо убежище лице.
63
Ето защо обстоятелството, че търсещото убежище лице не е могло да отговори на такива въпроси, само по себе си не е достатъчно, за да обоснове извода, че на това лице не може да се има вяра, доколкото такъв подход би бил в разрез с изискванията на член 4, параграф 3, буква в) от Директива 2004/83, както и с тези на член 13, параграф 3, буква a) от Директива 2005/85.
64
На второ място, макар националните органи да имат основание при нужда да провеждат разпити, за да преценят фактите и обстоятелствата във връзка с твърдяната сексуална ориентация на търсещо убежище лице, разпитите относно подробности за сексуалните практики на това лице са в разрез с гарантираните от Хартата основни права, и по-специално с правото на зачитане на личния и семейния живот, закрепено в член 7 от нея.
65
Що се отнася, на трето място, до възможността националните органи да приемат предложените от някои от жалбоподателите по главните производства извършване на хомосексуални актове, подлагане на евентуални „тестове“ за установяване на тяхната хомосексуалност или представяне от тези лица на доказателства като видеозаписи на техните интимни актове, важно е да се подчертае, че тези доказателства не само че нямат непременно доказателствена стойност, но биха могли и да засегнат човешкото достойнство, чието зачитане е гарантирано от член 1 от Хартата.
66
Нещо повече, допускането или приемането на доказателства от този вид би насърчило други търсещи убежище лица и на практика би им наложило да представят такива доказателства.
67
На четвърто място, що се отнася до възможността компетентните органи да приемат изявленията на съответното лице за недостоверни, по-специално когато то не се е позовало на твърдяната си сексуална ориентация при първия повод да изложи мотивите за преследване, който му е бил предоставен, трябва да се отбележи следното.
68
От разпоредбите на член 4, параграф 1 от Директива 2004/83 следва, че държавите членки могат да преценят, че е задължение на търсещото убежище лице да представи „във възможно най-кратък срок“ всички необходими сведения и доказателства в подкрепа на своята молба за международна закрила.
69
Като се има обаче предвид чувствителният характер на въпросите от лично естество, и по-специално на въпросите, отнасящи се до сексуалността на лицето, не може да се заключи, че на това лице не следва да се има вяра, като се изходи единствено от обстоятелството, че то не е заявило още в самото начало своята хомосексуалност, тъй като е изпитвало задръжки да разкрие интимните страни на живота си.
70
Освен това следва да се отбележи, че задължението за представяне „във възможно най-кратък срок“ на всички необходими сведения и доказателства в подкрепа на молбата за международна закрила, предвидено в член 4, параграф 1 от Директива 2004/83, е смекчено от установеното с член 13, параграф 3, буква a) от Директива 2005/85 и с член 4, параграф 3 от Директива 2004/83 изискване към компетентните органи да проведат интервюто, като отчитат личните и общите обстоятелства във връзка с молбата, включително уязвимостта на лицето, търсещо убежище, и да оценят молбата на лично основание, като вземат под внимание личния статут и личното положение на всяко лице.
71
Така, да се приеме, че на търсещото убежище лице не може да се има вяра, като се изходи единствено от обстоятелството, че то не е разкрило сексуалната си ориентация при първия повод да изложи мотивите за преследване, който му е бил предоставен, би довело до неспазване на изискването, посочено в предходната точка.
72
Предвид всичко изложено по-горе на въпроса, поставен по всяко от делата от C‑148/13 до C‑150/13, следва да се отговори:
—
Член 4, параграф 3, буква в) от Директива 2004/83 и член 13, параграф 3, буква a) от Директива 2005/85 трябва да се тълкуват в смисъл, че не допускат компетентните национални органи, чиито действия подлежат на съдебен контрол, при разглеждането на фактите и обстоятелствата във връзка с твърдяната сексуална ориентация на търсещо убежище лице, чиято молба се основава на опасение от преследване поради тази ориентация, да оценяват изявленията на това лице, както и представените в подкрепа на молбата му писмени или други доказателства чрез разпити, основаващи се единствено на стереотипни схващания за хомосексуалните лица.
—
Член 4 от Директива 2004/83 във връзка с член 7 от Хартата трябва да се тълкува в смисъл, че не допуска при това разглеждане компетентните национални органи да провеждат подробни разпити за сексуалните практики на търсещото убежище лице.
—
Член 4 от Директива 2004/83 във връзка с член 1 от Хартата трябва да се тълкува в смисъл, че не допуска при това разглеждане посочените органи да приемат доказателства като извършване на хомосексуални актове от съответното търсещо убежище лице, подлагането му на „тестове“ с цел установяване на хомосексуалността му или представянето от него на видеозаписи на такива актове.
—
Член 4, параграф 3 от Директива 2004/83 и член 13, параграф 3, буква a) от Директива 2005/85 трябва да се тълкуват в смисъл, че не допускат при това разглеждане компетентните национални органи да заключат, че изявленията на търсещото убежище лице не са достоверни, като се мотивират единствено с това, че лицето не се е позовало на твърдяната си сексуална ориентация при първия повод да изложи мотивите за преследване, който му е бил предоставен.
По съдебните разноски
73
С оглед на обстоятелството, че за страните по главното производство настоящото дело представлява отклонение от обичайния ход на производството пред запитващата юрисдикция, последната следва да се произнесе по съдебните разноски. Разходите, направени за представяне на становища пред Съда, различни от тези на посочените страни, не подлежат на възстановяване.
По изложените съображения Съдът (голям състав) реши:
Член 4, параграф 3, буква в) от Директива 2004/83/ЕО на Съвета от 29 април 2004 година относно минималните стандарти за признаването и правното положение на гражданите на трети страни или лицата без гражданство като бежанци или като лица, които по други причини се нуждаят от международна закрила, както и относно съдържанието на предоставената закрила и член 13, параграф 3, буква a) от Директива 2005/85/ЕО на Съвета от 1 декември 2005 година относно минимални норми относно процедурата за предоставяне или отнемане на статут на бежанец в държавите членки трябва да се тълкуват в смисъл, че не допускат компетентните национални органи, чиито действия подлежат на съдебен контрол, при разглеждането на фактите и обстоятелствата във връзка с твърдяната сексуална ориентация на търсещо убежище лице, чиято молба се основава на опасение от преследване поради тази ориентация, да оценяват изявленията на това лице, както и представените в подкрепа на молбата му писмени или други доказателства чрез разпити, основаващи се единствено на стереотипни схващания за хомосексуалните лица.
Член 4 от Директива 2004/83 във връзка с член 7 от Хартата трябва да се тълкува в смисъл, че не допуска при това разглеждане компетентните национални органи да провеждат подробни разпити за сексуалните практики на търсещото убежище лице.
Член 4 от Директива 2004/83 във връзка с член 1 от Хартата трябва да се тълкува в смисъл, че не допуска при това разглеждане посочените органи да приемат доказателства като извършване на хомосексуални актове от съответното търсещо убежище лице, подлагането му на „тестове“ с цел установяване на хомосексуалността му или представянето от него на видеозаписи на такива актове.
Член 4, параграф 3 от Директива 2004/83 и член 13, параграф 3, буква a) от Директива 2005/85 трябва да се тълкуват в смисъл, че не допускат при това разглеждане компетентните национални органи да заключат, че изявленията на търсещото убежище лице не са достоверни, като се мотивират единствено с това, че лицето не се е позовало на твърдяната си сексуална ориентация при първия повод да изложи мотивите за преследване, който му е бил предоставен.
