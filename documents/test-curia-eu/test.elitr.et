EUROOPA KOHTU MÄÄRUS (kolmas koda)
17. jaanuar 2012(*)
Autoriõigus – Infoühiskond – Direktiiv 2001/29/EÜ – Artikli 5 lõiked 1 ja 5 – Kirjandus- ja kunstiteosed – Kirjandusteoste lühikeste väljavõtete reprodutseerimine – Ajaleheartiklid – Ajutine ja siirdamiseks vajalik reprodutseerimine – Tehniline protsess, mis koosneb artiklite skaneerimisest, sellele järgnevast teisendamisest tekstifailiks, reproduktsiooni elektroonilisest töötlemisest ja selle reproduktsiooni ühe osa salvestamisest – Ajutise reprodutseerimise toimingud, mis on niisuguse tehnilise protsessi lahutamatu ja oluline osa – Nende toimingute eesmärk, mis seisneb teose või muu kaitstava objekti seaduspärases kasutamises – Nende toimingute iseseisev majanduslik tähtsus
Kohtuasjas C‑302/10,
mille ese on ELTL artikli 267 alusel Højestereti (Taani) 16. juuni 2010. aasta otsusega esitatud eelotsusetaotlus, mis saabus Euroopa Kohtusse 18. juunil 2010, menetluses
Infopaq International A/S
versus
Danske Dagblades Forening,
EUROOPA KOHUS (kolmas koda),
koosseisus: koja esimees K. Lenaerts, kohtunikud J. Malenovský (ettekandja), E. Juhász, G. Arestis ja T. von Danwitz,
kohtujurist: V. Trstenjak,
kohtusekretär: A. Calot Escobar,
arvestades kirjalikku menetlust,
arvestades kirjalikke märkusi, mille esitasid:
– Infopaq International A/S, esindaja: advokat A. Jensen,
– Danske Dagblades Forening, esindaja: advokat M. Dahl Pedersen,
– Hispaania valitsus, esindaja: N. Díaz Abad,
– Euroopa Komisjon, esindajad: J. Samnadda ja H. Støvlbæk,
otsustades asja lahendada põhistatud määrusega vastavalt kodukorra artikli 104 lõike 3 esimesele lõigule,
on andnud järgmise
määruse
1 Eelotsusetaotlus puudutab seda, kuidas tõlgendada Euroopa Parlamendi ja nõukogu 22. mai 2001. aasta direktiivi 2001/29/EÜ autoriõiguse ja sellega kaasnevate õiguste teatavate aspektide ühtlustamise kohta infoühiskonnas (EÜT L 167, lk 10; ELT eriväljaanne 17/01, lk 230) artikli 5 lõikeid 1 ja 5.
2 See taotlus on esitatud Infopaq International A/S-i (edaspidi „Infopaq”) ja Danske Dagblades Foreningi (edaspidi „DDF”) vahelises kohtuvaidluses seoses sellega, et lükati tagasi Infopaqi taotlus, et tunnistataks, et tal ei olnud kohustust saada autoriõiguste omajate nõusolekut ajaleheartiklite reprodutseerimise toiminguteks automaatse protsessi abil, mis seisneb ajaleheartiklite skaneerimises ja teisendamises digitaalseks failiks, millele järgneb selle faili elektrooniline töötlemine.
Õiguslik raamistik
Liidu õigus
3 Direktiivi 2001/29 põhjendustes 4, 9–11, 21, 22, 31 ja 33 on sätestatud:
„(4) Suurema õiguskindluse ja intellektuaalomandi kõrgetasemelise kaitse kaudu soodustab autoriõiguse ja sellega kaasnevate õiguste ühtlustatud õigusraamistik olulisi investeeringuid loovusse ja uuenduslikkusse, sealhulgas võrkude infrastruktuuri […].
(9) Autoriõiguse ja sellega kaasnevate õiguste ühtlustamise aluseks peab olema kõrgetasemeline kaitse, sest nimetatud õigused on olulised intellektuaalse loomingu seisukohalt. […]
(10) Jätkamaks oma loome- ja kunstilist tegevust, peavad autorid ja esitajad saama oma töö kasutamise eest nõuetekohast tasu […]
(11) Autoriõiguse ja sellega kaasnevate õiguste kaitse tugev ja tõhus süsteem on peamisi abinõusid tagamaks, et Euroopa kultuuri loov tegevus ja tootmine saaksid vajalikke ressursse, ning kaitsmaks kunsti loojate ja esitajate sõltumatust ning väärikust.
(21) Käesoleva direktiiviga tuleks määratleda reprodutseerimisõigusega hõlmatud tegevuse ulatus seoses eri kasusaajatega. Seda tuleks teha kooskõlas ühenduse õigusaktidega. Õiguskindluse tagamiseks siseturul on tarvis nimetatud tegevuse üldist määratlust.
(22) Kultuuri levitamise kaitse eesmärki ei või saavutada õiguste rangest kaitsest loobumise või võlts- ja piraattoodete illegaalse levitamisega leppimise kaudu.
(31) Tuleb tagada õiguste ja huvide tasakaal eri liiki õiguste valdajate [mõiste „valdaja” asemel on edaspidi kasutatud täpsemat vastet „omaja”] huvide vahel, samuti eri liiki õiguste [omajate] ning kaitstud objekti kasutajate vahel. […]
(33) Reprodutseerimise ainuõiguse osas tuleks teha erand teatavate ajutise reprodutseerimise toimingute suhtes, mille puhul on tegemist tehnilise protsessi lahutamatuks ning oluliseks osaks oleva siirdamiseks vajaliku või juhusliku reproduktsiooniga ning mida tehakse üksnes selleks, et võimaldada kas tõhus vahendajapoolne edastamine kolmandate isikute vahelises võrgus või selleks, et valmistatavat teost või muud [kaitstavat] objekti õiguspäraselt kasutada. Kõnealustel reprodutseerimistoimingutel ei tohiks olla eraldi majanduslikku väärtust. Kui need tingimused on täidetud, peaks erand hõlmama toiminguid, mis võimaldavad sirvida või vahemällu salvestada, kaasa arvatud toimingud, mis võimaldavad edastussüsteemidel tõhusalt toimida, tingimusel et vahendaja ei muuda infot ega takista tööstuses laialdaselt tunnustatud ja kasutatava tehnoloogia õiguspärast kasutamist andmete saamiseks info kasutamise kohta. Kasutust tuleb käsitada õiguspärasena, kui selleks on loa andnud õiguste [omaja] või kui seadused seda ei piira.”
4 Direktiivi 2001/29 artikli 1 lõikes 1 on sätestatud:
„Käesolev direktiiv käsitleb autoriõiguse ja sellega kaasnevate õiguste õiguskaitset siseturu piires, rõhutades eelkõige infoühiskonna aspekti.”
5 Selle direktiivi artikli 2 punkti a kohaselt:
„Liikmesriigid näevad ette, et ainuõigus lubada või keelata otsest või kaudset ajutist või alalist reprodutseerimist mis tahes viisil või vormis, osaliselt või täielikult, on:
a) autoritel nende teoste osas.”
6 Kõnealuse direktiivi artiklis 5 on sätestatud:
„1. Artiklis 2 osutatud ajutine reprodutseerimine, mis on vajalik siirdamiseks või toimub juhuslikult, mis on tehnilise protsessi lahutamatu ja oluline osa ning mille [ainus] eesmärk on teha võimalikuks teose või muu [kaitstava] objekti:
a) edastamine vahendaja võrgu kaudu kolmandatele isikutele või
b) seaduspärane kasutamine
ning millel puudub iseseisev majanduslik tähtsus, ei kuulu artiklis 2 sätestatud reprodutseerimisõiguse alla.
3. Liikmesriigid võivad artiklites 2 ja 3 sätestatud õiguste puhul näha ette erandeid või piiranguid järgmistel juhtudel:
c)  reprodutseerimine ajakirjanduses, ringhäälingu kaudu edastatud teoste või muude [kaitstavate] objektide üldsusele edastamine või kättesaadavaks tegemine ajakohaste majandus-, poliitika- või usuteemaliste trükitud artiklite kaudu, tingimusel et selline kasutusviis ei ole konkreetselt reserveeritud ning et märgitakse ka allikas, sh autori nimi, või teoste või muude [kaitstavate] objektide kasutamine seoses ajakohastest sündmustest teatamisega ulatuses, mis on informatiivsel eesmärgil vajalik, ning tingimusel, et märgitakse ka allikas, sh autori nimi, kui see ei ole võimatu;
d)  tsiteerimine sellistel eesmärkidel nagu näiteks kriitika või ülevaade, kui tsitaadid on seotud teose või muu [kaitstava] objektiga, mis on juba seaduslikult üldsusele kättesaadavaks tehtud, tingimusel et märgitakse ka allikas, sh autori nimi, kui see ei ole võimatu, ja et tsitaatide kasutamine on kooskõlas mõistlike tavadega ning neid kasutatakse konkreetse eesmärgi jaoks vajalikus ulatuses;
5. Lõigete 1, 2, 3 ja 4 kohaseid erandeid ja piiranguid kohaldatakse üksnes teatavatel erijuhtudel, mis ei ole vastuolus teose või muu [kaitstava] objekti tavapärase kasutusega ning ei mõjuta põhjendamatult õiguste [omaja] õiguspäraseid huve.” [täpsustatud tõlge]
Siseriiklik õigus
7 Direktiivi 2001/29 artikkel 2 ja artikli 5 lõige 1 on Taani õigusesse üle võetud 14. juuni 1995. aasta seaduse nr 395 autoriõiguse kohta (lov n°395 om ophavsret; Lovtidende 1995 A, lk 1796, muudetud ja kodifitseeritud eelkõige 17. detsembri 2002. aasta seadusega nr 1051 (lov n°1051; Lovtidende 2002 A, lk 7881)) artikliga 2 ja artikli 11a lõikega 1.
Põhikohtuasi ja eelotsuse küsimused
8 Infopaq tegeleb kirjutava meedia monitooringu ja analüüsiga, mis seisneb peamiselt Taani päevalehtedest ja muudest perioodikaväljaannetest valitud artiklitest kokkuvõtete koostamises. Artiklid valitakse klientidega kokku lepitud teatavate teemakriteeriumide alusel ning valik tehakse nn andmehõive protsessi teel. Kokkuvõtted saadetakse klientidele e‑posti teel.
9 DDF on Taani päevalehtede väljaandjaid ühendav organisatsioon, kelle ülesanne on eelkõige abistada oma liikmeid kõigis autoriõiguse küsimustes.
10      DDF‑ile teatati 2005. aastal, et Infopaq töötleb autoriõiguste omajate loata väljaannetest võetud artikleid ärilisel eesmärgil. Leides, et kõnealuse protsessi abil artiklite töötlemiseks on niisugune nõusolek vajalik, esitas DDF Infopaqile oma seisukoha.
11      Andmehõive protsess koosneb viiest allpool kirjeldatud etapist, mille tulemusena teostatakse DDF‑i sõnul neli artiklite reprodutseerimise toimingut.
12      Esiteks registreerivad Infopaqi töötajad käsitsi kõik väljaanded elektroonilises andmebaasis.
13      Teiseks, pärast seda, kui väljaannetel on selg ära lõigatud, nii et kõik lehed on lahtised, väljaanded skaneeritakse. Enne väljaande panemist skannerisse valitakse andmebaasist osa, mida hakatakse skaneerima. See toiming võimaldab luua väljaande iga lehekülje kohta TIFF‑faili (Tagged Image File Format, edaspidi „TIFF‑fail”). Kui see toiming on lõpetatud, saadetakse TIFF‑fail OCR‑serverisse (Optical Character Recognition – optiline tekstituvastus).
14      Kolmandaks töötleb OCR‑server TIFF‑faili, teisendades pildi digitaalselt töödeldavateks andmeteks. Selle protsessi käigus teisendatakse pildina salvestatud tähemärk märgikoodiks, mis annab arvutile teada, mis tüüpi tähemärgiga on tegemist. Näiteks tähemärkide „TDC” pilt teisendatakse selle protsessi käigus andmeteks, mida arvuti saab töödelda kui tähemärke „TDC” ja muuta need tekstiformaati, mida arvutisüsteem on võimeline ära tundma. Andmed salvestatakse mis tahes tekstitöötlusprogrammiga loetava tekstifailina (edaspidi „tekstifail”). OCR‑protsess lõpeb TIFF‑faili kustutamisega.
15      Neljandaks analüüsitakse tekstifaili, et leida eelnevalt kindlaks määratud märksõnad. Iga kord, kui märksõna leitakse, salvestatakse fail, milles on märgitud väljaande, selle osa ja selle lehekülje number, millelt märksõna leiti, ning samuti protsendimäärana vahemikus 0–100 väljendatud väärtus, mis näitab sõna asukohta tekstis, lihtsustades selliselt artikli lugemist. Selleks et märksõna leidmist artikli tervikuna lugemisel veelgi lihtsustada, salvestatakse ka märksõnale eelnevad ja järgnevad viis sõna (edaspidi „11‑sõnaline väljavõte”). Protsess lõpeb tekstifaili kustutamisega.
16      Viiendaks, andmehõive protsess lõpeb tulemuste lehe koostamisega väljaande iga lehekülje kohta, millel vastav märksõna esineb. Tulemuste lehe näide on järgmine:
„4. november 2005 – Dagbladet Arbejderen, lk 3:
TDC: 73% „tõenäoliselt ostetava telekommunikatsiooni kontserni TDC eelseisev müük”.”
17      Infopaq vaidles vastu väitele, nagu oleks niisuguse tegevuse jaoks vajalik autoriõiguste omajate nõusolek, ja esitas Østre Landsretile DDF-i vastu hagi, milles palus, et viimast kohustataks tunnustama Infopaqi õigust kasutada eespool mainitud protsessi ilma esindusorganisatsiooni või tema liikmete nõusolekuta. Kuna Østre Landsret jättis selle hagi rahuldamata, esitas Infopaq apellatsioonkaebuse eelotsusetaotluse esitanud kohtule.
18      Eelotsusetaotluse esitanud kohtu sõnul on selge, et autoriõiguste omajate nõusolek ei ole nõutav selleks, et tegeleda meediamonitooringuga ja kokkuvõtete kirjutamisega, kui see tegevus seisneb selles, et inimene loeb füüsiliselt iga väljaannet, valib eelnevalt kindlaks määratud märksõnade alusel asjakohased artiklid ning koostab kokkuvõtete kirjutajatele käsitsi sellise tulemustelehe, millel on märgitud artiklis leitud märksõna ja selle artikli asukoht väljaandes. Samuti ei vaidle põhikohtuasja pooled selle üle, et kokkuvõtte kirjutamine iseenesest on õiguspärane ega nõua õiguste omaja nõusolekut.
19      Samuti ei vaielda selle üle, et kõnealune andmehõive protsess hõlmab kahte järgmist reprodutseerimistoimingut: trükitud artiklite skaneerimise käigus TIFF‑failide loomist ja TIFF‑failide teisendamist tekstifailideks. Vaidlust pole ka selle üle, et protsessi käigus reprodutseeritakse skaneeritud artiklite osasid lisaks seetõttu, et 11‑sõnaline väljavõte salvestatakse arvutimälus ja need 11 sõna prinditakse failina paberkandjale.
20      Samas on põhikohtuasja pooled eri arvamusel küsimuses, kas need kaks eespool mainitud toimingut kujutavad endast direktiivi 2001/29 artiklis 2 viidatud reprodutseerimist. Pooled on eri meelt ka küsimuses, kas antud juhul on kõik põhikohtuasjas käsitletavad toimingud selle direktiivi artikli 5 lõikes 1 ette nähtud erandiga hõlmatud.
21      Neil asjaoludel otsustas Højesteret 21. detsembril 2007 menetluse peatada ja esitada Euroopa Kohtule 13 eelotsuse küsimust, mis käsitlesid kõnealuse direktiivi artikli 2 punkti a ning artikli 5 lõigete 1 ja 5 tõlgendamist.
22      Euroopa Kohus vastas nendele küsimustele 16. juuli 2009. aasta otsusega kohtuasjas C‑5/08: Infopaq International (EKL 2009, lk I‑6569), milles ta sedastas ühelt poolt, et andmehõive protsessi käigus tehtud toiming – mis seisneb selles, et arvutimällu salvestatakse kaitstava teose 11-sõnaline väljavõte, mis ka prinditakse – võib olla hõlmatud mõistega „osaline reprodutseerimine” direktiivi 2001/29 artikli 2 tähenduses juhul, kui sel viisil kasutatud teose osad väljendavad autori enese intellektuaalset loomingut, mida eelotsusetaotluse esitanud kohus peab kontrollima. Teiselt poolt jõudis Euroopa Kohus seisukohale, et kuigi selle direktiivi artikli 5 lõike 1 alusel on võimalik reprodutseerimisõiguse kohaldamisalast välja arvata ajutise reprodutseerimise toimingud, mis on vajalikud siirdamiseks või toimuvad juhuslikult, siis viimane põhikohtuasjas käsitletav andmehõive protsess, mille käigus Infopaq prindib 11‑sõnalised väljavõtted, ei kujuta endast sellist siirdamiseks vajalikku või juhuslikku toimingut.
23      Pärast viidatud kohtuotsust leidis Højesteret, et võib olla, et ta peab veel otsustama, kas Infopaq rikub direktiivi 2001/29, viies läbi kõnealust protsessi ilma 11‑sõnalist väljavõtet trükkimata ehk kui ta piirdub esimese kolme reprodutseerimistoimingu teostamisega. Seetõttu otsustas Højesteret esitada Euroopa Kohtule järgmised eelotsuse küsimused:
„1. Kas selleks, et ajutise reprodutseerimise toimingut võiks käsitleda „tehnilise protsessi lahutamatu ja olulise osana” direktiivi [2001/29] artikli 5 lõike 1 tähenduses, tuleb silmas pidada tehnilise protsessi staadiumi, milles ajutine reprodutseerimine toimus?
2. Kas ajutise reprodutseerimise toiming saab olla „tehnilise protsessi lahutamatu ja oluline osa”, kui see seisneb tervete ajaleheartiklite manuaalses skaneerimises, misjuures artiklid kui trükitud andmed teisendatakse digitaalseteks andmeteks?
3. Kas direktiivi 2001/29 artikli 5 lõikes 1 nimetatud mõiste „seaduspärane kasutamine” hõlmab kasutamist mis tahes vormis, mis ei nõua autoriõiguse omaja nõusolekut?
4. Kas direktiivi 2001/29 artikli 5 lõikes 1 nimetatud mõiste „seaduspärane kasutamine” hõlmab olukorda, kus ettevõtja skaneerib terved väljaannete artiklid ja töötleb reproduktsiooni, eesmärgiga kasutada neid kokkuvõtete kirjutamiseks selle ettevõtja poolt, isegi kui autoriõiguste omaja ei ole sellisteks toiminguteks nõusolekut andnud, kui muud selles sättes sisalduvad tingimused on täidetud?
Kas see, kui andmehõive protsessi lõppemise järel asjaomased 11 sõna salvestatakse, on küsimusele vastamisel oluline?
5. Milliste kriteeriumide alusel tuleks hinnata seda, kas ajutise reprodutseerimise toimingutel on „iseseisev majanduslik tähtsus” direktiivi 2001/29 artikli 5 lõike 1 tähenduses, kui muud selles sättes sisalduvad tingimused on täidetud?
6. Kas arvesse tuleb võtta ajutisest reprodutseerimisest tingitud kasutaja tootlikkuse suurenemist, kui hinnatakse seda, kas toimingutel on „iseseisev majanduslik tähtsus” direktiivi 2001/29 artikli 5 lõike 1 tähenduses?
7. Kas olukorda, kus ettevõtja autoriõiguste omaja nõusolekuta skaneerib terved väljaannete artiklid ja töötleb reproduktsiooni, võib käsitleda teatava erijuhuna, „mis ei ole vastuolus” nende artiklite „tavapärase kasutusega” ning „ei mõjuta põhjendamatult õiguste [omaja] õiguspäraseid huve” direktiivi 2001/29 artikli 5 lõike 5 tähenduses, kui muud selles sättes sisalduvad tingimused on täidetud?
Kas see, et andmehõive protsessi lõppemise järel asjaomased 11 sõna salvestatakse, on küsimusele vastamisel oluline?”
Eelotsuse küsimuste analüüs
24      Euroopa Kohtu kodukorra artikli 104 lõike 3 esimeses lõigus on sätestatud, et kui vastuse eelotsuse küsimusele võib selgelt tuletada Euroopa Kohtu praktikast, võib Euroopa Kohus igal ajal pärast kohtujuristi ärakuulamist asja lahendada põhistatud määrusega, milles viidatakse asjakohasele kohtupraktikale. Käesolevas kohtuasjas on tegemist sellise olukorraga.
Sissejuhatavad märkused
25      Direktiivi 2001/29 artikli 5 lõike 1 kohaselt jääb reprodutseerimistoiming direktiivi artiklis 2 ette nähtud reprodutseerimisõiguse kohaldamisalast välja vaid siis, kui see toiming vastab viiele tingimusele ehk:
– on ajutine;
– on mõeldud siirdamiseks või toimub juhuslikult;
– on tehnilise protsessi lahutamatu ja oluline osa;
– selle ainus eesmärk on teha võimalikuks teose või muu kaitstava objekti edastamine vahendaja võrgu kaudu kolmandatele isikutele või seaduspärane kasutamine ja
– sellel puudub iseseisev majanduslik tähtsus.
26      Esiteks tuleb meelde tuletada, et need tingimused on kumuleeruvad, mis tähendab, et kui üks neist on täitmata, ei kuulu reprodutseerimistoiming direktiivi 2001/29 artikli 5 lõike 1 alusel selle direktiivi artiklis 2 ette nähtud reprodutseerimisõiguse kohaldamisalasse (eespool viidatud kohtuotsus Infopaq International, punkt 55).
27      Teiseks ilmneb Euroopa Kohtu praktikast, et eespool loetletud tingimusi tuleb tõlgendada rangelt, kuna direktiivi artikli 5 lõige 1 kujutab endast erandit direktiiviga kehtestatud üldnormist, milles on nõutud, et autoriõiguse omaja lubaks oma kaitstava teose igasugust reprodutseerimist (vt eespool viidatud kohtuotsus Infopaq International, punktid 56 ja 57, ning 4. oktoobri 2011. aasta otsus liidetud kohtuasjades C‑403/08 ja C‑429/08: Football Association Premier League jt, EKL 2011, lk I‑9083, punkt 162).
28      Eelotsuse küsimusi, millega eelotsusetaotluse esitanud kohus soovib sisuliselt teada saada, kas toimingud, mida tehakse niisuguse andmehõive protsessi käigus nagu põhikohtuasjas käsitletav, vastavad direktiivi 2001/29 artikli 5 lõikes 1 sätestatuist kolmandale kuni viiendale tingimusele ning selle direktiivi artikli 5 lõikes 5 ette nähtud tingimustele, tuleb analüüsida eespool kirjeldatud kontekstis. Eelotsusetaotlus ei puuduta seevastu kõnealuse direktiivi artikli 5 lõikes 1 ette nähtud esimest ja teist tingimust, kuna Euroopa Kohus on eespool viidatud kohtuotsuse Infopaq International punktides 61–71 nende tingimuste suhtes juba seisukoha võtnud.
Esimene ja teine küsimus, mis käsitlevad tingimust, mille kohaselt peavad reprodutseerimistoimingud olema tehnilise protsessi lahutamatu ja oluline osa
29      Eelotsusetaotluse esitanud kohus soovib oma esimese ja teise küsimusega, mida tuleb analüüsida koos, sisuliselt teada saada, kas direktiivi 2001/29 artikli 5 lõiget 1 tuleb tõlgendada selliselt, et niisugused andmehõive protsessi käigus tehtavad ajutise reprodutseerimise toimingud nagu põhikohtuasjas käsitletavad vastavad tingimusele, mille kohaselt peavad need olema tehnilise protsessi lahutamatu ja oluline osa. Sellega seoses küsib eelotsusetaotluse esitanud kohus eelkõige, kas tuleb arvesse võtta tehnilise protsessi staadiumi, milles neid toiminguid tehakse, ning asjaolu, et kõnealune tehniline protsess eeldab inimese sekkumist.
30      Mõiste „tehnilise protsessi lahutamatu ja oluline osa” nõuab, et ajutise reprodutseerimise toimingud teostataks tervikuna tehnilise protsessi rakendamise raames, ning seega, et neid ei tehtaks täielikult ega osaliselt väljaspool seda protsessi. Nimetatud mõiste eeldab samuti, et ajutise reprodutseerimise toimingu teostamine oleks vajalik selles mõttes, et tehniline protsess ei saaks ilma selle toiminguta korrektselt ja tõhusalt toimida (vt selle kohta eespool viidatud kohtuotsus Infopaq International, punkt 61).
31      Kui lisaks sellele arvestada, et direktiivi 2001/29 artikli 5 lõikes 1 ei ole täpsustatud, millises tehnilise protsessi staadiumis peavad ajutise reprodutseerimise toimingud aset leidma, ei saa välistada, et niisuguse toiminguga seda protsessi alustatakse või see lõpetatakse.
32      Samuti ei viita miski kõnealuses sättes sellele, et on välistatud inimese sekkumine tehnilisse protsessi ega iseäranis sellele, et on välistatud protsessi käsitsi käivitamine eesmärgiga teostada esimene ajutine reprodutseerimine.
33      Käesoleval juhul tuleb meenutada, et kõnesolev tehniline protsess seisneb ajaleheartiklites automaatse elektroonilise otsingu teostamises ning eelnevalt kindlaks määratud märksõnade leidmises ja väljavõtmises eesmärgiga muuta artiklite kokkuvõtete kirjutamine tõhusamaks.
34      Sel puhul tehakse kolm järjestikust reprodutseerimistoimingut. Need seisnevad TIFF‑failide ja seejärel tekstifailide loomises ning lõpuks 11-sõnalist väljavõtet sisaldava faili loomises.
35      Kõigepealt on kindel, et ühtegi neist toimingutest ei tehta väljaspool asjaomast tehnilist protsessi.
36      Edasi tuleb tõdeda, et käesoleva kohtumääruse punktides 30–32 esitatud kaalutlusi silmas pidades ei ole tähtis asjaolu, et see tehniline protsess käivitatakse käsitsi ajaleheartiklite skannerisse sisestamisega, mille eesmärk on teostada esimene ajutise reprodutseerimise toiming ehk luua TIFF‑fail, ja et see protsess lõpetatakse ajutise reprodutseerimise toiminguga ehk 11-sõnalist väljavõtet sisaldava faili loomisega.
37      Lõpuks tuleb märkida, et kõnealune tehniline protsess ei saaks korrektselt ja tõhusalt toimida ilma kõnealuste reprodutseerimistoiminguteta. Protsessi mõte on nimelt leida ajaleheartiklites üles ette kindlaks määratud märksõnad ning salvestada need elektroonilisele kandjale. Sellise elektroonilise otsingu jaoks on vaja teisendada paberkandjal olevad artiklid elektroonilisteks andmeteks, arvestades, et teisendamine on vajalik selleks, et tuvastada need andmed ning leida märksõnad ja need salvestada.
38      Vastupidi DDF‑i väidetele ei sea seda järeldust kahtluse alla asjaolu, et ajaleheartiklite kokkuvõtteid on võimalik koostada ilma reprodutseerimiseta. Sellega seoses piisab, kui märkida, et niisugune kokkuvõte tehakse väljaspool kõnealust protsessi ja pärast seda, ning järelikult ei ole see asjakohane selle hindamisel, kas niisugune protsess saab ilma asjaomaste reprodutseerimistoiminguteta korrektselt ja tõhusalt toimida.
39      Eeltoodut arvesse võttes tuleb esimesele ja teisele küsimusele vastata, et direktiivi 2001/29 artikli 5 lõiget 1 tuleb tõlgendada selliselt, et niisugused andmehõive protsessi käigus tehtavad ajutise reprodutseerimise toimingud nagu põhikohtuasjas käsitletavad vastavad tehnilise protsessi lahutamatuks ja oluliseks osaks olemise tingimusele, sõltumata asjaolust, et nende toimingutega see protsess alustatakse ja lõpetatakse ning et need eeldavad inimese sekkumist.
Kolmas ja neljas küsimus, mis puudutavad tingimust, mille kohaselt peab reprodutseerimistoimingute ainus eesmärk olema teha võimalikuks kas teose või muu kaitstava objekti edastamine vahendaja võrgu kaudu kolmandatele isikutele või selle seaduspärane kasutamine
40      Eelotsusetaotluse esitanud kohus soovib oma kolmanda ja neljanda küsimusega, mida tuleb analüüsida koos, sisuliselt teada saada, kas direktiivi 2001/29 artikli 5 lõiget 1 tuleb tõlgendada selliselt, et niisugused andmehõive protsessi käigus tehtavad ajutise reprodutseerimise toimingud nagu põhikohtuasjas käsitletavad vastavad tingimusele, mille kohaselt peab reprodutseerimistoimingute ainus eesmärk olema teha võimalikuks kas teose või muu kaitstava objekti edastamine vahendaja võrgu kaudu kolmandatele isikutele või selle seaduspärane kasutamine.
41      Kõigepealt tuleb rõhutada, et asjaomaste reprodutseerimistoimingute eesmärk ei ole võimaldada kaitstava objekti edastamist vahendaja võrgu kaudu kolmandatele isikutele. Neil asjaoludel tuleb kontrollida, kas nende toimingute ainus eesmärk on võimaldada teose või muu kaitstava objekti seaduspärast kasutamist.
42      Sellega seoses ilmneb direktiivi 2001/29 põhjendusest 33, et kasutamist käsitatakse õiguspärasena, kui selleks on loa andnud asjaomase õiguse omaja või kui kohaldatavad õigusnormid seda ei piira (eespool viidatud kohtuotsus Football Association Premier League jt, punkt 168).
43      Esiteks tuleb märkida, et eelotsusetaotluse esitanud kohtu viidatud olukorras põhikohtuasjas, kus on loobutud andmehõive tehnilise protsessi viimasest toimingust ehk 11-sõnalise väljavõtte printimisest, on asjaomase tehnilise protsessi ning seega ühtlasi TIFF‑faili, tekstifaili ja 11-sõnalist väljavõtet sisaldava faili loomise eesmärk võimaldada tõhusamalt koostada kokkuvõtteid ajaleheartiklitest ja järelikult neid kasutada. Teiseks ei viita miski Euroopa Kohtule esitatud toimikus sellele, et kõnealuse tehnilise protsessi tulemusel saadud 11-sõnaline väljavõte on mõeldud muuks otstarbeks.
44      Mis puutub sellesse, kas kõnealune kasutamine on seaduspärane, siis on kindel, et käesoleval juhul ei ole nende ajaleheartiklite autoriõiguste omajad artiklite kokkuvõtete tegemiseks luba andnud. Sellegipoolest tuleb märkida, et niisugune tegevus ei ole liidu õigusnormidega reguleeritud. Peale selle tuleneb Infopaqi ja DDF‑i kattuvatest kinnitustest, et kokkuvõtte koostamine ei ole tegevus, mis oleks Taani õiguse alusel piiratud.
45      Neil tingimustel ei saa kõnealust kasutamist käsitada ebaseaduslikuna.
46      Eeltoodut arvesse võttes tuleb kolmandale ja neljandale küsimusele vastata, et direktiivi 2001/29 artikli 5 lõiget 1 tuleb tõlgendada selliselt, et niisugused andmehõive protsessi käigus tehtavad ajutise reprodutseerimise toimingud nagu põhikohtuasjas käsitletavad vastavad tingimusele, mille kohaselt peab reprodutseerimistoimingute ainus eesmärk olema teha võimalikuks teose või muu kaitstava objekti seaduspärane kasutamine.
Viies ja kuues küsimus, mis puudutavad tingimust, mille kohaselt ei või reprodutseerimistoimingutel olla iseseisvat majanduslikku tähtsust
47      Arvestades põhikohtuasja konteksti tervikuna ning eelmiste küsimuste sisu, tuleb viiendat ja kuuendat küsimust mõista nii, et nendega soovitakse teada saada, kas niisugused andmehõive protsessi käigus tehtavad ajutise reprodutseerimise toimingud nagu põhikohtuasjas käsitletavad vastavad direktiivi 2001/29 artikli 5 lõikes 1 ette nähtud tingimusele, mille kohaselt ei või nendel toimingutel olla iseseisvat majanduslikku tähtsust.
48      Selle kohta tuleb meenutada, et ajutise reprodutseerimise toimingud viidatud artikli 5 lõike 1 tähenduses on mõeldud selleks, et võimaldada juurdepääsu kaitstavatele teostele ja nende kasutamist. Kuna neil teostel endil on majanduslik väärtus, on nendele juurdepääsul ja nende kasutamisel seega tingimata majanduslik tähtsus (vt selle kohta eespool viidatud kohtuotsus Football Association Premier League jt, punkt 174).
49      Pealegi, nagu nähtub direktiivi 2001/29 põhjendusest 33, on ajutise reprodutseerimise toimingud sirvimist ja vahemällu salvestamist võimaldavate toimingutega sarnaselt mõeldud lihtsustamaks või tõhustamaks teose kasutamist. Niisiis võimaldab nende toimingute olemus suurendada sellise kasutamise käigus tootlikkust ning järelikult suurendada kasumit või vähendada tootmiskulusid.
50      Sellegipoolest ei või nendel toimingutel olla iseseisvat majanduslikku tähtsust selles mõttes, et nende teostamisest saadav majanduslik kasu ei või olla eraldiseisev ega eraldatav asjaomase teose seaduspärasest kasutamisest saadavast majanduslikust kasust, ja sellest ei või tuleneda täiendavat majanduslikku kasu, mis oleks suurem kui kaitstava teose kasutamisest saadav kasu (vt selle kohta eespool viidatud kohtuotsus Football Association Premier League jt, punkt 175).
51      Tootlikkuse suurenemisel, mis tuleneb niisuguste ajutise reprodutseerimise toimingute teostamisest nagu põhikohtuasjas käsitletavad, ei ole sellist iseseisvat majanduslikku tähtsust, kuna nende rakendamisest saadav majanduslik kasu materialiseerub alles reprodutseeritud objekti kasutamisel, nii et see ei ole objekti kasutamisest saadavast kasust eraldiseisev ega eraldatav.
52      Seevastu on ajutise reprodutseerimise toimingust saadav kasu eraldiseisev ja eraldatav, kui toimingut teostav isik võib saada tulu ajutiste reproduktsioonide endi majanduslikust kasutamisest.
53      Sama kehtib juhul, kui ajutise reprodutseerimise toimingute tagajärjel reprodutseeritud objekt võrreldes sellega, mis see oli asjaomase tehnilise protsessi algatamise ajal, muutub, sest siis ei ole nende toimingute eesmärk enam lihtsustada mitte selle, vaid teise objekti kasutamist.
54      Järelikult tuleb viiendale ja kuuendale küsimusele vastata, et direktiivi 2001/29 artikli 5 lõiget 1 tuleb tõlgendada selliselt, et niisugused andmehõive protsessi käigus tehtavad ajutise reprodutseerimise toimingud nagu põhikohtuasjas käsitletavad vastavad iseseisva majandusliku tähtsuse puudumise tingimusele niivõrd, kui ühelt poolt nende toimingute teostamine ei võimalda saada täiendavat kasu, mis oleks suurem kui kaitstava teose seaduspärasest kasutamisest saadav kasu, ja teiselt poolt see teos ei muutu nende ajutise reprodutseerimise toimingute tagajärjel.
Seitsmes küsimus, mis puudutab tingimust, mille kohaselt ei või reprodutseerimistoimingud olla vastuolus teose tavapärase kasutusega ega mõjutada põhjendamatult õiguste omaja õiguspäraseid huve
55      Seitsmenda küsimusega soovib eelotsusetaotluse esitanud kohus sisuliselt teada saada, kas direktiivi 2001/29 artikli 5 lõiget 5 tuleb tõlgendada selliselt, et niisugused andmehõive protsessi käigus tehtavad ajutise reprodutseerimise toimingud nagu põhikohtuasjas käsitletavad vastavad tingimusele, mille kohaselt ei või reprodutseerimistoimingud olla vastuolus teose tavapärase kasutusega ega mõjutada põhjendamatult õiguste omaja õiguspäraseid huve.
56      Sellega seoses piisab, kui tõdeda, et kui need reprodutseerimistoimingud vastavad kõigile direktiivi 2001/29 artikli 5 lõike 1 tingimustele, nagu neid on tõlgendatud Euroopa Kohtu praktikas, tuleb asuda seisukohale, et need ei ole vastuolus teose tavapärase kasutusega ega mõjuta põhjendamatult õiguste omaja õiguspäraseid huve (vt eespool viidatud kohtuotsus Football Association Premier League jt, punkt 181).
57      Järelikult tuleb seitsmendale küsimusele vastata, et direktiivi 2001/29 artikli 5 lõiget 5 tuleb tõlgendada selliselt, et kui niisugused andmehõive protsessi käigus tehtavad ajutise reprodutseerimise toimingud nagu põhikohtuasjas käsitletavad vastavad kõigile direktiivi 2001/29 artikli 5 lõike 1 tingimustele, tuleb järeldada, et need vastavad tingimusele, mille kohaselt ei või reprodutseerimistoimingud olla vastuolus teose tavapärase kasutusega ega mõjutada põhjendamatult õiguste omaja õiguspäraseid huve.
Kohtukulud
58      Kuna põhikohtuasja poolte jaoks on käesolev menetlus eelotsusetaotluse esitanud kohtus pooleli oleva asja üks staadium, otsustab kohtukulude jaotuse siseriiklik kohus. Euroopa Kohtule märkuste esitamisega seotud kulusid, välja arvatud poolte kohtukulud, ei hüvitata.
Esitatud põhjendustest lähtudes Euroopa Kohus (kolmas koda) otsustab:
1. Euroopa Parlamendi ja nõukogu 22. mai 2001. aasta direktiivi 2001/29/EÜ autoriõiguse ja sellega kaasnevate õiguste teatavate aspektide ühtlustamise kohta infoühiskonnas artikli 5 lõiget 1 tuleb tõlgendada selliselt, et niisugused nn andmehõive protsessi käigus tehtavad ajutise reprodutseerimise toimingud nagu põhikohtuasjas käsitletavad
– vastavad tehnilise protsessi lahutamatuks ja oluliseks osaks olemise tingimusele, sõltumata asjaolust, et nende toimingutega see protsess alustatakse ja lõpetatakse ning et need eeldavad inimese sekkumist;
– vastavad tingimusele, mille kohaselt peab reprodutseerimistoimingute ainus eesmärk olema teha võimalikuks teose või muu kaitstava objekti seaduspärane kasutamine;
– vastavad iseseisva majandusliku tähtsuse puudumise tingimusele niivõrd, kui ühelt poolt nende toimingute teostamine ei võimalda saada täiendavat kasu, mis oleks suurem kui kaitstava teose seaduspärasest kasutamisest saadav kasu, ja teiselt poolt see teos ei muutu nende ajutise reprodutseerimise toimingute tagajärjel.
2. Direktiivi 2001/29 artikli 5 lõiget 5 tuleb tõlgendada selliselt, et kui niisugused nn andmehõive protsessi käigus tehtavad ajutise reprodutseerimise toimingud nagu põhikohtuasjas käsitletavad vastavad kõigile direktiivi 2001/29 artikli 5 lõike 1 tingimustele, tuleb järeldada, et need vastavad tingimusele, mille kohaselt ei või reprodutseerimistoimingud olla vastuolus teose tavapärase kasutusega ega mõjutada põhjendamatult õiguste omaja õiguspäraseid huve.
Allkirjad
EUROOPA KOHTU OTSUS (suurkoda)
24. jaanuar 2012 ( *1 )
„Sotsiaalpoliitika — Direktiiv 2003/88/EÜ — Artikkel 7 — Õigus tasustatud põhipuhkusele — Õiguse tekkimiseks siseriiklikus õiguses kehtestatud tingimus — Töötaja töölt puudumine — Puhkuseõiguse kestus sõltuvalt töölt puudumise põhjustest — Direktiiviga 2003/88 vastuolus olevad siseriiklikud õigusnormid — Siseriikliku kohtu roll”
Kohtuasjas C-282/10,
mille ese on ELTL artikli 267 alusel Cour de cassationi (Prantsusmaa) 2. juuni 2010. aasta otsusega esitatud eelotsusetaotlus, mis saabus Euroopa Kohtusse 7. juunil 2010, menetluses
Maribel Dominguez
versus
Centre informatique du Centre Ouest Atlantique,
Préfet de la région Centre,
EUROOPA KOHUS (suurkoda),
koosseisus: president V. Skouris, kodade esimehed A. Tizzano, J. N. Cunha Rodrigues, K. Lenaerts ja U. Lõhmus, kohtunikud A. Rosas, E. Levits (ettekandja), A. Ó Caoimh, L. Bay Larsen, T. von Danwitz ja A. Arabadjiev,
kohtujurist: V. Trstenjak,
kohtusekretär: ametnik R. Şereş,
arvestades kirjalikus menetluses ja 17. mai 2011. aasta kohtuistungil esitatut,
arvestades kirjalikke märkusi, mille esitasid:
M. Dominguez, esindajad: advokaadid H. Masse-Dessen ja V. Lokiec,
Centre informatique du Centre Ouest Atlantique, esindaja: advokaat D. Célice,
Prantsusmaa valitsus, esindajad: G. de Bergues, A. Czubinski ja N. Rouam,
Taani valitsus, esindaja: S. Juul Jørgensen,
Madalmaade valitsus, esindajad: C. Wissels ja M. Noort,
Euroopa Komisjon, esindajad: M. van Beek ja M. Van Hoof,
olles 8. septembri 2011. aasta kohtuistungil ära kuulanud kohtujuristi ettepaneku,
on teinud järgmise
otsuse
1
Eelotsusetaotlus puudutab küsimust, kuidas tõlgendada Euroopa Parlamendi ja nõukogu 4. novembri 2003. aasta direktiivi 2003/88/EÜ tööaja korralduse teatavate aspektide kohta (EÜT L 299, lk 9; ELT eriväljaanne 05/04, lk 381) artiklit 7.
2
See taotlus esitati M. Domingueze ja tema tööandja Centre informatique du Centre Ouest Atlantique’i (edaspidi „CICOA”) vahelises vaidluses, mis käsitleb M. Domingueze taotlust anda talle tasulist põhipuhkust, mis jäi tal 2005. aasta novembri ja 2007. aasta jaanuari vahelisel perioodil õnnetuse tõttu vormistatud haiguspuhkuse tõttu kasutamata, või teise võimalusena maksta talle hüvitist.
Õiguslik raamistik
Liidu õigusnormid
3
Direktiivi 2003/88 artikkel 1 sätestab:
„Eesmärk ja kohaldamisala
1.   Käesolev direktiiv sätestab tööaja korralduse minimaalsed ohutus- ja tervishoiunõuded.
2.   Käesolevat direktiivi kohaldatakse:
a)
minimaalse [...] põhipuhkuse [...] suhtes
”
4
Selle direktiivi artikkel 7 on sõnastatud järgmiselt:
„Põhipuhkus
1.   Liikmesriigid võtavad vajalikke meetmeid, et tagada iga töötaja õigus vähemalt neljanädalasele tasulisele põhipuhkusele vastavalt niisuguse puhkuse õiguse ja andmise tingimustele, mis on ette nähtud siseriiklike õigusaktide ja/või tavadega.
2.   Minimaalset tasulist põhipuhkust ei või asendada hüvitisega, välja arvatud töösuhte lõpetamise korral.”
5
Direktiivi artikkel 15 näeb ette:
„Soodsamad sätted
Käesolev direktiiv ei mõjuta liikmesriikide õigust kohaldada või kehtestada töötajate ohutuse ja tervise kaitseks soodsamaid õigus- ja haldusnorme või hõlbustada või lubada tööturu osapoolte vaheliste kollektiivlepingute või lepingute kohaldamist, mis on töötajate ohutuse ja tervise kaitse seisukohast soodsamad.”
6
Direktiivi 2003/88 artikkel 17 näeb ette, et liikmesriigid võivad teha erandeid selle direktiivi teatud sätetest. Kõnealuse direktiivi artiklist 7 erandeid teha ei ole lubatud.
Siseriiklikud õigusnormid
7
Tööseadustiku (Code du travail) artikli L. 223-2 esimene lõik sätestab:
„Töötajal, kes tõendab, et ta on töötanud arvestusaasta jooksul sama tööandja juures vähemalt ühe tegelikult töötatud kuuga võrdväärse perioodi, on õigus puhkusele, mille kestuse kindlaksmääramise aluseks on kaks ja pool tööpäeva iga töötatud kuu kohta, tingimusel et taotletud puhkuse kogupikkus ei ületa 30 tööpäeva”.
8
Tööseadustiku artiklis L. 223-4 on sätestatud:
„Puhkuse kestuse kindlaksmääramisel loetakse tegelikult töötatud kuuga võrdseks nelja töönädala või kahekümne nelja tööpäeva pikkune periood. Tegeliku töötamise perioodiks loetakse tasulist puhkust, […] hüvituseks antavat puhkeaega […], rasedus- ja sünnituspuhkust, tööaja lühendamise alusel saadud puhkepäevi ning ajavahemikku, mille kestus on piiratud ühe aastaga ja mille käigus on töölepingu täitmine tööõnnetuse või kutsehaiguse tõttu pidevalt peatatud […].”
9
Sotsiaalkindlustusasutuste töötajate üleriigilisele kollektiivlepingule lisatud tüüpeeskirjade artikkel XIV näeb neljandas lõigus ette järgmist:
„Õigus põhipuhkusele ei teki aastal, mil puudutakse töölt haiguse või pikaajalise haiguse tõttu, mis põhjustab vähemalt 12 järjestikust kuud kestva töökatkestuse, […] see õigus tekib uuesti tööle asumise päeval ning puhkuse kestus määratakse kindlaks proportsionaalselt tegelikult töötatud ajaga, mille eest ei ole veel põhipuhkust antud.”
Põhikohtuasi ja eelotsuse küsimused
10
Alates 1987. aasta jaanuarist CIOCA juures töötava M. Domingueze suhtes kohaldatakse sotsiaalkindlustusasutuste töötajate üleriigilist kollektiivlepingut. Pärast seda, kui temaga juhtus tööteel tema elukoha ja töökoha vahel õnnetus, viibis ta 3. novembrist 2005 kuni 7. jaanuarini 2007 haiguspuhkusel.
11
M. Dominguez pöördus kõigepealt Limoges’i töövaidluskomisjoni ja seejärel apellatsioonikohtusse, nõudes osutatud perioodi eest 22,5 tasulist puhkusepäeva või teise võimalusena hüvitise maksmist.
12
Kuna nimetatud kohtud jätsid M. Domingueze nõuded rahuldamata, esitas ta kassatsioonkaebuse. Ta väidab, et tööteel juhtunud õnnetus on tööõnnetus ja selle suhtes kehtivad tööõnnetusele kohaldatavad eeskirjad. Seega tuleb tasulise puhkuse arvestamisel käsitada tööteel juhtunud õnnetusele järgnenud töölepingu peatumise perioodi tööseadustiku artiklit L. 223-4 kohaselt tegeliku tööajana.
13
Arvestades Euroopa Kohtu praktikat direktiivi 2003/88 artikli 7 osas, väljendas Cour de cassation kahtlust küsimuses, kas asjassepuutuvad siseriiklikud õigusnormid on selle artikliga kooskõlas.
14
Neil asjaoludel otsustas Cour de cassation menetluse peatada ja esitada Euroopa Kohtule järgmised eelotsuse küsimused:
„1.
Kas direktiivi 2003/88[…] artikli 7 lõiget 1 tuleb tõlgendada nii, et sellega on vastuolus siseriiklikud õigusnormid või tavad, mis näevad ette, et õigus tasulisele põhipuhkusele sõltub tingimusest, et arvestusperioodil oleks tegelikult töötatud vähemalt kümme päeva (või üks kuu)?
2
Juhul kui vastus on jaatav, kas siis direktiivi 2003/88[…] artikkel 7, mis seab tööandjale konkreetse kohustuse, kuna sellega antakse õigus tasulisele puhkusele töötajale, kes viibib tervislikel põhjustel töölt eemal ühe aasta või rohkem, nõuab, et eraisikute vahelist kohtuvaidlust lahendav siseriiklik kohus jätaks kohaldamata selle sättega vastuolus oleva siseriikliku õigusnormi, mis sätestab kõnealuse juhtumi kohta, et õigus tasulisele põhipuhkusele sõltub tingimusest, et arvestusperioodil oleks tegelikult töötatud vähemalt kümme päeva?
3
Kas töötajatel on direktiivi 2003/88[…] artikli 7 alusel õigus sama pikale tasulisele puhkusele, olenemata sellest, mis tingis nende töölt eemal viibimise tervislikel põhjustel, kuivõrd kõnealune säte ei tee töötajate vahel vahet selle alusel, kas nad puudusid arvestusperioodil töölt tööõnnetuse, kutsehaiguse, tööteel juhtunud õnnetuse või muu haiguse kui kutsehaiguse tõttu; või tuleb seda sätet tõlgendada nii, et sellega ei ole vastuolus, et tasulise puhkuse kestus võib olla erinev sõltuvalt töötaja puudumise põhjusest, kui siseriiklik õigusnorm näeb teatud tingimustel ette pikema tasulise põhipuhkuse, kui direktiivis [2003/88] ette nähtud neljanädalane minimaalne kestus?”
Esimene küsimus
15
Esimese küsimusega soovib eelotsusetaotluse esitanud kohus sisuliselt teada saada, kas direktiivi 2003/88 artikli 7 lõiget 1 tuleb tõlgendada nii, et sellega on vastuolus siseriiklikud õigusnormid või tavad, mis näevad ette, et õigus tasulisele põhipuhkusele sõltub tingimusest, et arvestusperioodil oleks tegelikult töötatud vähemalt kümme päeva või üks kuu.
16
Selles osas olgu meenutatud, et väljakujunenud kohtupraktika järgi tuleb iga töötaja õigust tasulisele põhipuhkusele käsitada eriti olulise tähtsusega liidu sotsiaalõiguse põhimõttena, millest ei või teha erandeid ja mida pädevad siseriiklikud ametiasutused peavad kohaldama nõukogu 23. novembri 1993. aasta direktiivis 93/104/EÜ – mis käsitleb tööaja korralduse teatavaid aspekte (EÜT L 307, lk 18; ELT eriväljaanne 05/02, lk 197; kodifitseeritud direktiiviga 2003/88) – sõnaselgelt sätestatud piirides (vt 26. juuni 2001. aasta otsus kohtuasjas C-173/99: BECTU, EKL 2001, lk I-4881, punkt 43; 20. jaanuari 2009. aasta otsus liidetud kohtuasjades C-350/06 ja C-520/06: Schultz-Hoff jt, EKL 2009, lk I-179, punkt 22, ning 22. novembri 2011. aasta otsus kohtuasjas C-214/10: KHS, EKL 2011, lk I-11757, punkt 23).
17
Seega tuleb direktiivi 93/104 tõlgendada nii, et sellega keelatakse liikmesriikidel ühepoolselt piirata kõikidele töötajatele antud õigust tasulisele põhipuhkusele sel moel, et liikmesriigid seavad selle õiguse tekkimisele tingimuse, mille tagajärjel ei saa teatud töötajad kõnealust õigust kasutada (eespool viidatud kohtuotsus BECTU, punkt 52).
18
Kuigi liikmesriigid võivad siseriiklikus õiguses määrata kindlaks tasulise põhipuhkuse õiguse kasutamise ja rakendamise tingimused, on neil siiski keelatud kehtestada mis tahes tingimusi selle õiguse tekkimise suhtes (vt eespool viidatud kohtuotsus Schultz-Hoff jt, punkt 46).
19
Sellest tulenevalt võib direktiiviga 2003/88 kodifitseeritud direktiivi 93/104 nõuete rakendamise ja kohaldamise kord kaasa tuua teatud erinevusi tasulise põhipuhkuse õiguse kasutamise tingimuste osas, kuid kõnealune direktiiv ei luba liikmesriikidel jätta töötajat ilma õigusest, mis on antud sõnaselgelt kõikidele töötajatele (eespool viidatud kohtuotsus BECTU, punkt 55, ja kohtuotsus Schultz-Hoff jt, punkt 47).
20
Lisaks, kuna direktiivis 2003/88 ei eristata töötajaid, kes puuduvad arvestusperioodil töölt haiguspuhkuse tõttu, ja töötajaid, kes on nimetatud perioodi jooksul tegelikult töötanud (vt eespool viidatud kohtuotsus Schultz-Hoff jt, punkt 40), siis järeldub sellest, et nõuetekohaselt vormistatud haiguspuhkusel olevate töötajate suhtes ei saa nimetatud direktiivist tulenevat iga töötaja õigust tasulisele põhipuhkusele seada liikmesriigi poolt sõltuvusse kohustusest, et töötaja oleks selle liikmesriigi poolt kehtestatud arvestusperioodi jooksul tegelikult töötanud (eespool viidatud kohtuotsus Schultz-Hoff jt, punkt 41).
21
Eeltoodust tuleneb, et direktiivi 2003/88 artikli 7 lõiget 1 tuleb tõlgendada nii, et sellega on vastuolus siseriiklikud õigusnormid või tavad, mis näevad ette, et õigus tasulisele põhipuhkusele sõltub tingimusest, et arvestusperioodil oleks tegelikult töötatud vähemalt kümme päeva või üks kuu.
Teine küsimus
22
Teise küsimusega soovib eelotsusetaotluse esitanud kohus sisuliselt teada saada, kas direktiivi 2003/88 artiklit 7 tuleb tõlgendada nii, et eraisikutevahelises kohtuvaidluses tuleb jätta kohaldamata osutatud artikliga 7 vastuolus olev siseriiklik õigusnorm, mis näeb ette, et õigus tasulisele põhipuhkusele sõltub sellest, kas arvestusperioodil on tegelikult töötatud minimaalne ajavahemik.
23
Sissejuhatuseks olgu märgitud, et küsimus, kas siseriiklik õigusnorm tuleb vastuolu korral liidu õigusega kohaldamata jätta, kerkib vaid juhul, kui seda õigusnormi ei ole kuidagi võimalik tõlgendada liidu õigusega kooskõlas.
24
Väljakujunenud kohtupraktika kohaselt peavad siseriiklikud kohtud siseriikliku õiguse kohaldamisel tõlgendama siseriiklikku õigust võimalikult suures ulatuses asjakohase direktiivi sõnastust ja eesmärki arvestades, et saavutada direktiivis ette nähtud tulemus ning seeläbi täita ELTL artikli 288 kolmanda lõigu nõudeid. Selline siseriikliku õiguse kooskõlalise tõlgendamise kohustus on omane EL-i toimimise lepinguga loodud süsteemile, kuna see võimaldab siseriiklikel kohtutel oma pädevuse piires kohtuvaidluste lahendamisel tagada liidu õiguse tõhusa toime (vt eelkõige 5. oktoobri 2004. aasta otsus liidetud kohtuasjades C-397/01-C-403/01: Pfeiffer jt, EKL 2004, lk I-8835, punkt 114; 23. aprilli 2009. aasta otsus liidetud kohtuasjades C-378/07-380/07: Angelidaki jt, EKL 2009, lk I-3071, punktid 197 ja 198, ning 19. jaanuari 2010. aasta otsus kohtuasjas C-555/07: Kücükdeveci, EKL 2010, lk I-365, punkt 48).
25
Samas on siseriikliku õiguse kooskõlalise tõlgendamise põhimõttel teatavad piirangud. Nii piiravad liikmesriigi kohtu kohustust viidata asjakohaste siseriiklike õigusnormide tõlgendamisel ja kohaldamisel direktiivile õiguse üldpõhimõtted ning see ei või olla aluseks siseriikliku õiguse contra legem tõlgendamisele (vt 15. aprilli 2008. aasta otsus kohtuasjas C-268/06: Impact, EKL 2008, lk I-2483, punkt 100, ning eespool viidatud kohtuotsus Angelidaki jt, punkt 199).
26
Eelotsusetaotluse esitanud kohtu sõnul seisis ta põhikohtuasjas silmitsi sellise piiranguga. Tema arvates ei saa tööseadustiku artikli L. 223-2 esimest lõiku, mis näeb ette, et õigus tasulisele põhipuhkusele sõltub tingimusest, et arvestusperioodil oleks tegelikult töötatud vähemalt üks kuu, direktiivi 2003/88 artikliga 7 kooskõlas tõlgendada.
27
Sellega seoses on sobilik meenutada, et kooskõlalise tõlgendamise põhimõte nõuab lisaks, et siseriiklik kohus teeks kõik, mis on tema pädevuses, arvestades siseriiklikku õigust tervikuna ning kasutades siseriiklikus õiguses tunnustatud tõlgendusmeetodeid, et tagada asjassepuutuva direktiivi täieulatuslik rakendamine ja saavutada direktiivi eesmärgiga kooskõlas olev tulemus (vt 4. juuli 2006. aasta otsus kohtuasjas C-212/04: Adeneler jt, EKL 2006, lk I-6057, punkt 111, ning eespool viidatud kohtuotsus Angelidaki jt, punkt 200).
28
Põhikohtuasjas on tööseadustiku artikkel L. 223-4, mis teeb teatavate töölt puudumise perioodide puhul erandi arvestusperioodil tegelikult töötamise nõudest, lahutamatu osa siseriiklikust õigusest, millest siseriiklikel kohtutel tuleb lähtuda.
29
Kui siseriiklik kohus tõlgendaks tööseadustiku artiklit L. 223-4 selliselt, et tööteel juhtunud õnnetuse tõttu töölt puudutud aega tuleb käsitada tööõnnetuse tõttu töölt puudutud ajana selleks, et tagada direktiivi 2003/88 artikli 7 täielik õigusmõju, ei seisaks siseriiklik kohus silmitsi tööseadustiku artikli L. 223-2 kooskõlalise tõlgendamise piiranguga, millele viidati käesoleva kohtuotsuse punktis 26.
30
Siinjuures olgu täpsustatud, et direktiivi 2003/88 artiklis 7 ei eristata töötajaid, kes puuduvad arvestusperioodil töölt haiguspuhkuse tõttu, ja töötajaid, kes on nimetatud perioodi jooksul tegelikult töötanud (vt käesoleva kohtuotsuse punkt 20). Siit järeldub, et liikmesriik ei saa seada arvestusperioodil tervislikel põhjustel töölt puudunud töötaja õigust tasulisele põhipuhkusele sõltuvusse kohustusest, et töötaja oleks selle arvestusperioodi jooksul tegelikult töötanud. Vastavalt direktiivi 2003/88 artiklile 7 ei või seega kahjustada ühegi töötaja õigust vähemalt neljanädalasele tasulisele põhipuhkusele, olenemata sellest, kas töötaja on töökohas või mujal juhtunud õnnetuse või mis tahes laadi või päritolu haiguse tõttu arvestusperioodi jooksul haiguspuhkusel.
31
Eeltoodust järeldub, et võttes arvesse siseriiklikku õigust tervikuna, eelkõige tööseadustiku artiklit L. 223-4, ja kasutades siseriiklikus õiguses tunnustatud tõlgendusmeetodeid, et tagada direktiivi 2003/88 täieulatuslik rakendamine ja saavutada direktiivi eesmärgiga kooskõlas olev tulemus, on eelotsusetaotluse esitanud kohtu ülesanne kontrollida, kas ta saab siseriiklikku õigust tõlgendada nii, et töötaja töölt puudumist tööteel juhtunud õnnetuse tõttu saab käsitada ühe tööseadustiku osutatud artiklis sätestatud olukorrana.
32
Kui niisugune tõlgendamine ei ole võimalik, tuleks hinnata seda, kas direktiivi 2003/88 artikli 7 lõikel 1 on vahetu õigusmõju, ja kui on, siis kas M. Dominguez võib sellele sättele põhikohtuasja vastustajate, iseäranis oma tööandja CICOA vastu tugineda, arvestades nende õiguslikku olemust.
33
Sellega seoses tuleneb Euroopa Kohtu väljakujunenud praktikast, et kõigil juhtudel, kui direktiivi sätted on nende sätete sisu silmas pidades tingimusteta ja piisavalt täpsed, võivad üksikisikud neile siseriiklikus kohtus riigi vastu tugineda nii juhul, kui viimane on jätnud direktiivi siseriiklikku õigusesse ettenähtud tähtajal üle võtmata, kui ka juhul, kui direktiiv on üle võetud ebaõigesti (vt eelkõige eespool viidatud kohtuotsus Pfeiffer jt, punkt 103 ja seal viidatud kohtupraktika).
34
Direktiivi 2003/88 artikkel 7 vastab nendele kriteeriumidele, kuna paneb liikmesriikidele saavutatava tulemuse osas ühetimõistetavas sõnastuses täpse kohustuse, seadmata sellega kehtestatud normi (mille järgi on kõikidel töötajatel õigus vähemalt neljanädalasele tasulisele põhipuhkusele) kohaldamisele täiendavaid tingimusi.
35
Ehkki direktiivi 2003/88 artikkel 7 jätab liikmesriikidele selles sätestatud tasulise põhipuhkuse õiguse saamise ja andmise tingimuste kehtestamisel teatava kaalutlusruumi, ei muuda see asjaolu kõnealuse artikliga ette nähtud kohustuse täpset ja tingimusteta olemust. Siinkohal tuleb märkida, et direktiivi 2003/88 artikkel 7 ei kuulu selle direktiivi nende sätete hulka, millest artikkel 17 lubab erandeid teha. Seega on võimalik kindlaks määrata minimaalne kaitse, mille liikmesriigid peavad artikli 7 kohaselt igal juhul tagama (vt analoogia alusel eespool viidatud kohtuotsus Pfeiffer jt, punkt 105).
36
Kuna direktiivi 2003/88 artikli 7 lõige 1 vastab vahetu õigusmõju tekkimiseks nõutud tingimustele, tuleb veel sedastada, et üks kahest vastustajast ehk CIOCA, kes on M. Domingueze tööandja, on sotsiaalkindlustuse valdkonnas tegutsev asutus.
37
On küll tõsi, et väljakujunenud kohtupraktika järgi ei saa direktiivi kui sellisega panna üksikisikule kohustusi ning sellele ei saa järelikult üksikisiku vastu tugineda (vt eelkõige 14. juuli 1994. aasta otsus kohtuasjas C-91/92: Faccini Dori, EKL 1994, lk I-3325, punkt 20; 7. märtsi 1996. aasta otsus kohtuasjas C-192/94: El Corte Inglés, EKL 1996, lk I-1281, punkt 15; eespool viidatud 5. oktoobri 2004. aasta kohtuotsus Pfeiffer jt, punkt 108, ning eespool viidatud kohtuotsus C-555/07: Kücükdeveci, lk I-365, punkt 46).
38
Tuleb siiski meenutada, et kui õigussubjektid saavad tugineda direktiivile mitte üksikisiku, vaid riigi vastu, siis võivad nad seda teha sõltumata sellest, kellena riik toimib – kas tööandja või avaliku võimuna. Mõlemal juhul tuleb nimelt vältida, et riik võiks saada omapoolsest liidu õiguse rikkumisest kasu (vt selle kohta eelkõige 26. veebruari 1986. aasta otsus kohtuasjas 152/84: Marshall, EKL 1986, lk 723, punkt 49; 12. juuli 1990. aasta otsus kohtuasjas C-188/89: Foster jt, EKL 1990, lk I-3313, punkt 17, ning 14. septembri 2000. aasta otsus kohtuasjas C-343/98: Collino ja Chiappero, EKL 2000, lk I-6659, punkt 22).
39
Nii saab direktiivi vahetut õigusmõju omada võivatele sätetele tugineda näiteks üksuse vastu, kellele on olenemata tema juriidilisest vormist tehtud ametiasutuste korraldusel ülesandeks viimaste kontrolli all olevate avalike teenuste osutamine, ja kellel on sellega seoses märksa laiemad volitused kui need, mis tulenevad üksikisikute vahelistele suhetele kohaldatavatest eeskirjadest (vt eelkõige eespool viidatud kohtuotsused Foster jt, punkt 20; Collino ja Chiappero, punkt 23, ning 19. aprilli 2007. aasta otsus kohtuasjas C-356/05: Farrell, EKL 2007, lk I-3067, punkt 40).
40
Niisiis on siseriikliku kohtu ülesanne kontrollida, kas direktiivi 2003/88 artikli 7 lõikele 1 võib CICOA vastu tugineda.
41
Juhul kui see on võimalik, siis toob direktiivi 2003/88 artikkel 7, mis täidab vahetu õigusmõju tekkimiseks nõutud tingimused, kaasa selle, et siseriiklik kohus peab iga vastupidise siseriikliku õigusnormi kohaldamata jätma.
42
Juhul kui see ei ole võimalik, siis tuleks meenutada, et isegi direktiivi selget, täpset ja tingimusteta sätet, mille eesmärk on anda üksikisikutele õigusi või panna neile kohustusi, ei saa sellisena kohaldada menetluses, mille pooled on üksnes eraisikud (vt eespool viidatud kohtuotsus Pfeiffer jt, punkt 109).
43
Sellises olukorras võib isik, kelle huve on kahjustatud sellega, et siseriiklik õigus ei ole liidu õigusega kooskõlas, siiski tugineda kohtupraktikale, mis lähtub 19. novembri 1991. aasta otsusest liidetud kohtuasjades C-6/90 ja C-9/90: Francovich jt (EKL 1991, lk I-5357), et võimaluse korral saada talle tekitatud kahju eest hüvitist.
44
Seega tuleb teisele küsimusele vastata, et:
võttes arvesse siseriiklikku õigust tervikuna, eelkõige tööseadustiku artiklit L. 223-4, ja kasutades siseriiklikus õiguses tunnustatud tõlgendusmeetodeid, et tagada direktiivi 2003/88 artikli 7 täieulatuslik rakendamine ja saavutada direktiivi eesmärgiga kooskõlas olev tulemus, on eelotsusetaotluse esitanud kohtu ülesanne kontrollida, kas ta võib siseriiklikku õigust tõlgendada nii, et töötaja töölt puudumist tööteel juhtunud õnnetuse tõttu saab käsitada ühe tööseadustiku osutatud artiklis sätestatud olukorrana;
juhul kui niisugune tõlgendamine ei ole võimalik, siis on siseriikliku kohtu ülesanne kontrollida, kas põhikohtuasja vastustajate õiguslikku olemust arvestades saab direktiivi 2003/88 artikli 7 lõike 1 vahetule õigusmõjule nende vastu tugineda;
kui siseriiklik kohus ei saavuta direktiivi 2003/88 artiklis 7 ette nähtud tulemust, võib isik, kelle huve on kahjustatud sellega, et siseriiklik õigus ei ole liidu õigusega kooskõlas, siiski tugineda eespool viidatud kohtuotsusele Francovich jt, et võimaluse korral saada talle tekitatud kahju eest hüvitist.
Kolmas küsimus
45
Kolmanda küsimusega soovib eelotsusetaotluse esitanud kohus sisuliselt teada saada, kas direktiivi 2003/88 artiklit 7 tuleb tõlgendada nii, et sellega on vastuolus siseriiklik õigusnorm, mis sõltuvalt haiguspuhkusel viibiva töötaja puudumise põhjusest näeb ette tasulise põhipuhkuse kestusega vähemalt minimaalsed neli nädalat, mis on kõnealuse direktiiviga tagatud.
46
Siinjuures olgu meenutatud, et nagu sai märgitud käesoleva kohtuotsuse punktis 30, ei tehta direktiivi 2003/88 artiklis 7 vahet sel alusel, mis põhjusel nõuetekohaselt vormistatud haiguspuhkusel viibiv töötaja töölt puudub, kuna kõikidel töötajatel on õigus vähemalt neljanädalasele tasulisele põhipuhkusele, olenemata sellest, kas töötaja on töökohas või mujal juhtunud õnnetuse või mis tahes laadi või päritolu haiguse tõttu arvestusperioodi jooksul haiguspuhkusel.
47
Nagu kohtujurist oma ettepaneku punktis 178 ja Euroopa Komisjon oma kirjalikes märkustes on tõdenud, ei tähenda eelmises punktis esitatud seisukoht siiski seda, et direktiiviga 2003/88 on vastuolus siseriiklikud õigusnormid, mis näevad ette õiguse neljast nädalast pikema kestusega tasulisele põhipuhkusele, mis on tagatud vastavalt siseriiklikus õiguses kehtestatud puhkuse andmise ja saamise tingimustele.
48
Direktiivi 2003/88 artikli 1 lõike 1 ja lõike 2 punkti a ning artikli 7 lõike 1 ja artikli 15 sõnastusest tuleneb sõnaselgelt, et direktiivi eesmärk on üksnes sätestada tööaja korralduse minimaalsed ohutus- ja tervishoiunõuded ning see ei mõjuta liikmesriikide õigust kohaldada töötajate kaitseks soodsamaid siseriiklikke õigusnorme.
49
Seega võivad liikmesriigid näha ette, et siseriiklikus õiguses tagatud õigus tasulisele põhipuhkusele erineb olenevalt töötaja haiguse tõttu töölt puudumise põhjusest, tingimusel et selle kestus on alati vähemalt minimaalsed neli nädalat, mis on kõnealuse direktiivi artiklis 7 ette nähtud.
50
Eeltoodust tuleneb, et direktiivi 2003/88 artikli 7 lõiget 1 tuleb tõlgendada nii, et sellega ei ole vastuolus siseriiklik õigusnorm, mis sõltuvalt haiguspuhkusel viibiva töötaja puudumise põhjusest näeb ette tasulise põhipuhkuse kestusega vähemalt minimaalsed neli nädalat, mis on kõnealuse direktiiviga tagatud.
Kohtukulud
51
Kuna põhikohtuasja poolte jaoks on käesolev menetlus eelotsusetaotluse esitanud kohtus pooleli oleva asja üks staadium, otsustab kohtukulude jaotuse siseriiklik kohus. Euroopa Kohtule märkuste esitamisega seotud kulusid, välja arvatud poolte kohtukulud, ei hüvitata.


Esitatud põhjendustest lähtudes Euroopa Kohus (suurkoda) otsustab:

1
Euroopa Parlamendi ja nõukogu 4. novembri 2003. aasta direktiivi 2003/88/EÜ tööaja korralduse teatavate aspektide kohta artikli 7 lõiget 1 tuleb tõlgendada nii, et sellega on vastuolus siseriiklikud õigusnormid või tavad, mis näevad ette, et õigus tasulisele põhipuhkusele sõltub tingimusest, et arvestusperioodil oleks tegelikult töötatud vähemalt kümme päeva või üks kuu.

2


Võttes arvesse siseriiklikku õigust tervikuna, eelkõige tööseadustiku artiklit L. 223-4, ja kasutades siseriiklikus õiguses tunnustatud tõlgendusmeetodeid, et tagada direktiivi 2003/88 täieulatuslik rakendamine ja saavutada direktiivi eesmärgiga kooskõlas olev tulemus, on eelotsusetaotluse esitanud kohtu ülesanne kontrollida, kas ta võib siseriiklikku õigust tõlgendada nii, et töötaja töölt puudumist tööteel juhtunud õnnetuse tõttu saab käsitada ühe tööseadustiku osutatud artiklis sätestatud olukorrana.
Juhul kui niisugune tõlgendamine ei ole võimalik, siis on siseriikliku kohtu ülesanne kontrollida, kas põhikohtuasja vastustajate õiguslikku olemust arvestades saab direktiivi 2003/88 artikli 7 lõike 1 vahetule õigusmõjule nende vastu tugineda.

Kui siseriiklik kohus ei saavuta direktiivi 2003/88 artiklis 7 ette nähtud tulemust, võib isik, kelle huve on kahjustatud sellega, et siseriiklik õigus ei ole liidu õigusega kooskõlas, siiski tugineda 19. novembri 1991. aasta otsusele liidetud kohtuasjades C-6/90 ja C-9/90: Francovich jt, et saada võimaluse korral talle tekitatud kahju eest hüvitist.

3

Direktiivi 2003/88 artikli 7 lõiget 1 tuleb tõlgendada nii, et sellega ei ole vastuolus siseriiklik õigusnorm, mis sõltuvalt haiguspuhkusel viibiva töötaja puudumise põhjusest näeb ette tasulise põhipuhkuse kestusega vähemalt minimaalsed neli nädalat, mis on kõnealuse direktiiviga tagatud.

Allkirjad
EUROOPA KOHTU OTSUS (esimene koda)
2. veebruar 2012 ( *1 )
„Euroopa koolide põhikirja konventsioon — Artikli 12 lõike 4 punkti a ja artikli 25 lõike 1 tõlgendamine ja kohaldamine — Lähetuses viibivate õpetajate õigus samasugusele edutamisele ja töötasu suurenemisele kui nende kolleegidel, kes töötavad liikmesriigis — Ühendkuningriigi poolt Euroopa koolidesse lähetatud teatud õpetajate jaoks võimaluse välistamine pääseda soodsamasse palgaastmestikku või saada muid lisatasusid, mis on ette nähtud nende kolleegidele, kes töötavad liikmesriigis — Vastuolu artikli 12 lõike 4 punktiga a ja artikli 25 lõikega 1”
Kohtuasjas C-545/09,
mille ese on Euroopa koolide põhikirja konventsiooni artikli 26 alusel 22. detsembril 2009 esitatud hagi,
Euroopa Komisjon, esindajad: J. Currall ja B. Eggers, kohtudokumentide kättetoimetamise aadress Luxembourgis,
hageja,
versus
Suurbritannia ja Põhja-Iiri Ühendkuningriik, esindajad: H. Walker ja barrister J. Coppel,
kostja,
EUROOPA KOHUS (esimene koda),
koosseisus: koja esimees A. Tizzano, kohtunikud A. Borg Barthet, M. Ilešič (ettekandja), J.-J. Kasel ja M. Berger,
kohtujurist: P. Mengozzi,
kohtusekretär: ametnik K. Sztranc-Sławiczek,
arvestades kirjalikus menetluses ja 4. mai 2011. aasta kohtuistungil esitatut,

olles 7. juuli 2011. aasta kohtuistungil ära kuulanud kohtujuristi ettepaneku,

on teinud järgmise

otsuse

1

Euroopa Komisjon palub oma hagis Euroopa Kohtul tuvastada, et 21. juuni 1994. aasta Euroopa koolide põhikirja konventsiooni (EÜT L 212, lk 3; ELT eriväljaanne 16/01, lk 16; edaspidi „konventsioon”) artikli 12 lõike 4 punkti a tuleb tõlgendada ja kohaldada nii, et oleks tagatud, et liikmesriigi lähetatud õpetajatel oleks nende lähetuses viibimise ajal samasugune võimalus edutamisele ja töötasu suurenemisele kui selle liikmesriigi territooriumil tööle määratud õpetajatel, ning et konventsiooni artikli 12 lõike 4 punktiga a ning artikli 25 lõikega 1 on vastuolus see, kui teatavate Suurbritannia ja Põhja-Iiri Ühendkuningriigi lähetatud õpetajate jaoks on välistatud võimalus pääseda nende lähetuse ajal soodsamasse palgaastmestikku (eelkõige need, mida nimetatakse „threshold pay”, „excellent teacher system” või „advanced skills teachers”) ja saada muud lisatasu (nagu „teaching and learning responsibility payments”) ning liikuda edasi olemasolevas palgaastmestikus sarnaselt Inglise ja Walesi subsideeritud koolides töötavate õpetajatega.

Õiguslik raamistik
Euroopa koolide põhikirja konventsioon ja lähetatud töötajate personalieeskirjad
2
Euroopa koolid loodi kahe dokumendiga, milleks on esiteks Luxembourgis 12. aprillil 1957. aastal alla kirjutatud Euroopa kooli põhikiri (Recueil des traités des Nations unies, 443. kd, lk 129) ja teiseks Euroopa koolide 13. aprilli 1962. aasta asutamisprotokoll viitega Euroopa kooli põhikirjale (Recueil des traités des Nations unies, 752. kd, lk 267).
3





Need dokumendid asendati konventsiooniga, mis jõustus 1. oktoobril 2002 ja mis on käesoleval ajal kohaldatav õigusakt. Erinevalt esialgsetest dokumentidest, mille poolteks olid üksnes liikmesriigid, sõlmisid konventsiooni ka Euroopa ühendused, kellele anti selleks volitus nõukogu 17. juuni 1994. aasta otsusega 94/557/EÜ, Euratom, millega volitatakse Euroopa Ühendust ja Euroopa Aatomienergiaühendust allkirjastama ja sõlmima Euroopa koolide põhikirja konventsiooni (EÜT L 212, lk 1; ELT eriväljaanne 16/01, lk 14).
4
Konventsiooni põhjendus 3 märgib: „võttes arvesse, et Euroopa koolide süsteem on ainulaadne; võttes arvesse, et see on liikmesriikidevahelise ning liikmesriikide ja Euroopa ühenduste vahelise koostöö vorm, mille puhul teadvustatakse siiski täielikult liikmesriikide vastutust õpetuse sisu ja oma haridussüsteemi korraldamise ning oma kultuurilise ja keelelise mitmekesisuse eest”.
5
Konventsiooni artikli 3 lõige 2 sätestab: „Õpetust annavad õpetajad, kelle liikmesriigid on lähetanud või määranud kooskõlas otsustega, mille kuratoorium on teinud artikli 12 lõikes 4 sätestatud korras”.
6

Nimetatud konventsiooni II jaotise „Koolide organid” artikli 12 lõike 4 punkt a sätestab:
„Haldusküsimustes teeb kuratoorium järgmist:

4

a)

määrab igal aastal inspektorite nõukogu ettepanekul õpetajate vajaduse, luues või koondades ametikohti. Kuratoorium tagab, et ametikohad jaotatakse liikmesriikide vahel õiglaselt. Ta reguleerib koos valitsustega küsimusi, mis on seotud kooli keskkooli- ja algkooliõpetajate ning haridusnõustajate määramise või lähetamisega. Personal säilitab siseriiklike eeskirjadega tagatud õigused edutamisele ja pensionile jäämisele”.
7

Kõnealuse konventsiooni artikkel 25 sätestab:
„Koolide eelarvet rahastatakse järgmistest allikatest:
„1)
liikmesriikide osalus lähetatud või määratud õpetajate töötasude pideva maksmise kaudu ja vajaduse korral rahaline toetus, mille üle kuratoorium otsustab ühehäälselt;
2)
Euroopa ühenduste osamaks, mille eesmärk on katta vahe koolide kulude kogusumma ja muude tulude kogusumma vahel;
3)
nende ühenduseväliste organisatsioonide osamaksud, kellega kuratoorium on sõlminud kokkuleppe;
4)

kooli omatulud, eelkõige koolimaksud, mida kuratoorium lastevanematelt nõuab;
5)

muu tulu.
Euroopa ühenduste osamaksu kasutatavaks tegemise kord nähakse ette kuratooriumi ja komisjoni erikokkuleppega.”
8
Konventsiooni artikkel 26 sätestab, et „[k]onventsiooniosaliste vahelised vaidlused, mis käsitlevad käesoleva konventsiooni tõlgendamist ja kohaldamist ning mida kuratoorium ei ole lahendanud, kuuluvad Euroopa [Liidu] Kohtu ainupädevusse”.
9
Nimetatud konventsiooni artikli 12 lõike 1 alusel võttis kuratoorium vastu Euroopa koolide lähetatud töötajate personalieeskirjad (edaspidi „lähetatud töötajate personalieeskirjad”), mis sisaldavad eelkõige sätteid Euroopa koolide õpetajate tasustamise ja töötingimuste kohta.
10
Lähetatud töötajate personalieeskirjade artikli 10 lõige 1 nõuab, et lähetatud õpetajad peavad vastama sellistele tingimustele ja neil peab olema selline kvalifikatsioon, mis võimaldab neil töötada vastaval ametikohal oma päritoluriigis. Kõnealuste eeskirjade III peatüki „Hindamine” artikli 30 esimene lõik sätestab, et „[k]õikide õppe- ja kasvatusala personali liikmete ning direktori asetäitjate kohta koostatakse hindamisaruanne, milles antakse hinnang nende tööalaste oskuste, töövõime ja käitumise kohta. Selle aruande koostab rakendusmääruses sätestatud korra kohaselt nii riiklik inspektor kui ka kooli direktor. Lahkarvamuste korral on määravaks riikliku inspektori aruanne”.
11
Nende eeskirjade artikli 49 kohaselt saavad lähetatud õpetajad esiteks pädevate siseriiklike ametiasutuste poolt liikmesriigis makstavat töötasu ja teiseks personalieeskirjades ette nähtud töötasu ja liikmesriigis makstava töötasu, millest on maha arvatud kohustuslikud sotsiaalmaksed, vahetusväärtuse vahe, mida maksab Euroopa kool (edaspidi „Euroopa lisatasu”).
12

Lähetatud töötajate personalieeskirjade artikli 72 lõike 1 kohaselt on töötajal lõplikult töölt lahkumise korral, tingimusel et lahkumine ei tulene distsiplinaarmeetmest, õigus saada lahkumishüvitist proportsionaalselt tegelikult töötatud ajaga, kuid mitte rohkem kui üheksa aasta eest. See hüvitis arvutatakse sama artikli lõike 2 kohaselt summa alusel, mis saadakse viimase pooleteise kuu Euroopa põhipalga, millele kohaldatakse päritoluriigi paranduskoefitsienti, ja viimase pooleteise kuu siseriikliku põhipalga vahe alusel töötatud aasta kohta.
13

Seevastu ei näe eeskirjad ette pensioniskeemi lähetatud õpetajate jaoks, kes jätkavad lähetuse ajal oma siseriiklikku skeemi maksete tegemist.
Inglismaa ja Walesi õpetajatele kohaldatav kord
14
Ühendkuningriigi haridussüsteem on detsentraliseeritud nii, et pädevus on jaotatud kolme eraldiseisva piirkonna vahel, milleks on Inglismaa ja Wales, mis moodustavad koos ühe piirkonna, Põhja-Iirimaa ning Šotimaa. Töötingimused kõigis neis piirkondades on erinevad.
15
Mis puudutab piirkonda, mille moodustavad Inglismaa ja Wales ning mis on ainus piirkond, mida käsitletakse käesolevas kohtuasjas, siis enamik õpetajatest töötab subsideeritud koolides („maintained schools”). Nende õpetajate tasustamine ja töötingimused on kindlaks määratud pädeva ministri määrusega, nimelt dokumendiga kooliõpetajate tasustamise ja personalieeskirjade kohta (School Teachers Pay and Conditions Document, edaspidi „STPCD”), mis on siduv kõigi subsideeritud koolide sõlmitavate töölepingute puhul.
16
Teatud hulk õpetajaid töötab subsideerimata koolides, vaid muud liiki koolides, milleks on näiteks sõltumatud avalikud üldhariduskoolid, mida toetavad sponsorid („academies”), erakoolid, Culhami Euroopa kool või välisriikide valitsuste hallatavad koolid. Nende koolide jaoks on STPCD-s sätestatud tööeeskirjad ja -tingimused soovituslikud.
17
STPCD 2009. aasta redaktsioonis on ette nähtud tasumäärad, mis sisaldavad järgmisi põhielemente.
18
Õpetajate jaoks kehtib põhipalgaastmestik kuue palgajärguga. Põhikriteerium palgajärgu tõusmiseks on töökogemus, mida mõõdetakse töötatud aastates. Jättes kõrvale erandlikud juhtumid, kui töötulemused on mitterahuldavad, on selles astmestikus edutamine automaatne.
19
Inglismaal ja Walesis toimus 2000. aastal üldine 3% palgatõus. Samal ajal seati seal teatud tingimustele vastavate õpetajate jaoks sisse uus kord, niinimetatud „threshold pay”, mille alusel palgatõus on 7%.
20
Selle korra alusel võivad Inglise ja Walesi õpetajad põhipalgaastmestiku viimasesse palgajärku jõudnuna esitada avalduse künnise ületamiseks ja üleviimiseks kõrgemasse palgaastmestikku („post-threshold pay scale”). Õpetajad, kes soovivad kandideerida, peavad vastama teatud kutsestandardile, esitama tõendid oma kvalifikatsiooni kohta ning taotlema oma oskuste hindamist, mille viivad läbi õppeasutuste juhid. Kutsestandard, millele õpetaja peab vastama, on esitatud dokumendis „Õpetajatele kohaldatavad kutsestandardid” („Professional Standards for Teachers”). Kui õpetaja on künnise ületanud ja viidud üle kõrgemasse palgaastmestikku („post-threshold teacher”), ei ole selles astmestikus edutamine automaatne, vaid sõltub iga-aastaste hindamisvestluste tulemustest.
21
STPCD-s on lisaks subsideeritud koolide jaoks ette nähtud võimalus luua ametikohti „suurepärastele õpetajatele” („excellent teachers”) ja „kõrgetasemeliste oskustega õpetajatele” („advanced skills teacher”), kellele kohaldatakse eraldi palgaastmestikku, ning ametikohti, mis annavad õiguse „õpetamise ja õppimise vastutuse lisatasudele” („teaching and learning responsibility payments”). Õpetaja ei saa samal ajal töötada mitmel sellisel ametikohal.
22
Õpetajad, kes soovivad pääseda palgaastmestikku „excellent teacher scheme”, peavad vähemalt kaks aastat olema olnud määratud astmestiku „post-threshold pay scale” kolmest palgajärgust viimasesse ning neil peavad olema erilised kutsealased oskused, mis on ette nähtud kutsestandardites „Professional Standards for Teachers”. Nad võivad siiski nõuda hindamist, mille viivad läbi välishindajad, üksnes nende enda koolis vabale „excellent teachers” ametikohale kandideerimiseks. Lisaks oma tavaülesannetele klassiruumis peavad „excellent teachers”-õpetajad aitama teistel õpetajatel oma tõhusust suurendada ja parandama koolihariduse kvaliteeti.
23

Selleks et osutuda „advanced skills teachers” ametikohale määratuks, ei pea kandidaadid tingimata juba olema ületanud künnist, kuid peavad siiski vastama kutsestandardile „post-threshold teacher standard” ja täpsemalt sellele kutsestandardile, mis kehtib konkreetselt õpetajatele astmel „advanced skills teachers”, mis on määratletud kutsestandardis „Professional Standards for Teachers”. Vastava hindamise viivad läbi välishindajad. Need ametikohad on seotud täiendavate kohustustega, mida õpetajad täidavad teiste koolide õpetajate huvides.
24

Viimaks on lisatasusid „teaching and learning responsibility payments” võimalik saada ka oma tavaülesandeid täitvatel õpetajatel, ilma et nõutaks, et vastav õpetaja kuulub palgaastmestikku „post-threshold pay scale”. Neid lisatasusid makstakse õpetajatele, kellel on kooli „personali struktuuris pidev täiendav vastutus”. Nende lisatasude eesmärk on maksta tasu eeskätt õpilaste abistamise eest väljaspool koolitunde või õpetaja otsustava rolli eest ainete või programmi väljatöötamisel.
Euroopa koolidesse määratud või lähetatud Inglismaa ja Walesi õpetajate suhtes kohaldatav kord
25
Ühendkuningriigi ametikohad Euroopa koolides on avatud kõigile piisava kvalifikatsiooniga õpetajatele olenemata sellest, kas nad määramise või lähetamise ajal töötavad subsideeritud erakoolis või väljaspool riigi territooriumi asuvas subsideeritud koolis või ei tööta üldse õppeasutuses.
26

Ühendkuningriigi poolt Euroopa koolidesse lähetatud õpetajatel ei säili lepinguline suhe eelmise tööandjaga, vaid nad sõlmivad oma lähetuseks uue töölepingu laste, koolide ja perepoliitika eest vastutava ministeeriumiga (Department for Children, Schools and Families, edaspidi „haridusministeerium”).
27

Selles töölepingus on Inglise ja Walesi õpetajate osas ette nähtud, et STPCD ei ole kohaldatav Euroopa koolide õpetajatele. Siiski on täpsustatud, et tööle lähetatud õpetajatele igakuiselt makstav siseriiklik töötasu määratakse kindlaks vastavalt STPCD-s ette nähtud põhipalgaastmestikule, ning et neil on õigus palgatõusule vastavalt iga-aastasele siseriiklikul tasandil kokku lepitud ja vastavalt STPCD-le kohaldatavale palgatõusule. Lepingus on veel ette nähtud, et ei maksta ühtegi muud lisatasu, mis lisanduks siseriiklikule töötasule, ning et õpetaja ei või ajal, milleks ta on Euroopa kooli määratud, taotleda, et talle kohaldataks kõrgemat palgaastmestikku, lisatasu või STPCD-s nimetatud täiendavaid personalieeskirju. Lõpuks on selles töölepingus täpsustatud, et töötamine Euroopa koolis annab õiguse pensionile vastavalt Inglise ja Walesi õpetajate pensioniskeemile ning et sellesse skeemi tehtavad sissemaksed põhinevad ainult siseriiklikul töötasul.
Kohtueelses menetluses peetud konsultatsioonid
28
Õpetajate arvukate kaebuste ja paljude parlamendis esitatud küsimuste tõttu on komisjon alates 2000. aastast korduvalt pöördunud Ühendkuningriigi järjestikuste haridusministrite poole, viidates asjaolule, et otsus keelduda võimaldamast Euroopa koolidesse lähetatud Ühendkuningriigi õpetajatel pääseda töötulemustega seotud uude palgaastmestikku on konventsiooniga vastuolus. Esimene kirjavahetus aastatel 2000 ja 2001 ning teine kirjavahetus aastal 2007 ei võimaldanud erimeelsusi lahendada. Komisjon palus seejärel, et küsimust arutataks kuratooriumi 20.–22. oktoobri 2008. aasta koosolekul. 20. novembril 2008 toimus komisjoni ja haridusministeeriumi esindajate videokonverents, mille tulemusel ei leitud siiski lahkhelile lahendust. Komisjon esitas 13. jaanuaril 2009 kuratooriumile olukorra lahendamiseks viimase palve, teatades samas, et kui tulemust ei saavutata, on ta sunnitud pöörduma Euroopa Kohtusse.
29

Konventsiooni artikli 12 lõike 4 punkti a ja artikli 25 lõike 1 tõlgendamise küsimust analüüsiti kuratooriumi 20. ja 21. jaanuari 2009. aasta koosolekul. Pärast seda koosolekut leidis kuratoorium, et „ta ei suuda vaidlust lahendada, ning võttis teadmiseks komisjoni kavatsuse esitada konventsiooni artikli 26 alusel koostoimes asutamislepingu artiklitega 10 ja 39 Ühendkuningriigi vastu hagi Euroopa Kohtusse tõlgendamise ja kohaldamise küsimuses”.
30

Neil asjaoludel esitas komisjon kõnesoleva hagi.

Hagi

31

Komisjon palub konventsiooni artikli 26 alusel esitatud hagis Euroopa Kohtul esiteks tõlgendada konventsiooni artikli 12 lõike 4 punkti a viimast lauset ja teiseks hinnata, kas Ühendkuningriik kohaldas seda sätet õigesti Euroopa koolidesse lähetatud Inglise ja Walesi õpetajate suhtes ja kas Ühendkuningriik on täitnud konventsiooni artikli 25 lõikest 1 tulenevaid kohustusi.

Konventsiooni artikli 12 lõike 4 punkti a viimase lause tõlgendamine
Poolte argumendid
32
Komisjon väidab, et konventsiooni artikli 12 lõike 4 punkti a viimane lause kehtestab liikmesriikidele kohustuse tagada, et lähetatud õpetajad säilitavad siseriiklike eeskirjadega tagatud õigused edutamisele ja pensionile jäämisele. Kõnealune konventsioon annab niisiis lähetatud õpetajatele sellekohase õiguse.
33
Selline tõlgendus on kooskõlas kõnealuse sätte selge ja tingimusteta sõnastusega ning ka selle tausta ja eesmärgiga, milleks on tagada, et lähetamine ei oleks neile õpetajatele karistuseks.
34
Lisaks märgib komisjon, et mõistet „edutamine” tuleb tõlgendada autonoomselt ja nii, et see hõlmaks erinevaid siseriiklikke töö tasustamise süsteeme, mida kohaldatakse õpetajatele lähetamisel. Samuti kinnitab selle mõiste laia ulatust konventsiooni erinevate keeleversioonide analüüs.
35
Ühendkuningriik leiab seevastu, et konventsiooni artikli 12 lõike 4 punkt a on suunatud üksnes kuratooriumile ega kehtesta liikmesriikidele mingeid kohustusi.
36
Selline tõlgendus on Ühendkuningriigi arvates esiteks kooskõlas konventsiooni II jaotisse „Koolide organid” kuuluva õigusnormi sõnastusega, mille ükski säte ei sea liikmesriikidele kohustusi ja teiseks on see tõlgendus kooskõlas konventsiooni artikli 3 lõikes 2 esitatud viitega konventsiooni artiklile 12.
37
Ühendkuningriik märgib, et konventsiooni artikli 12 lõike 4 punkt a nõuab, et kuratoorium järgiks oma haldusülesannete täitmisel siseriiklike õigusnorme edutamise ja pensionile jäämise kohta. Nimelt ei oleks mõistlik arvata, et konventsiooniga pannakse liikmesriikidele kohustus järgida nende oma õigusnorme.
38

Lisaks oleks ELTL artikli 165 lõikega 1, mis kaitseb liikmesriikide iseseisvust oma haridussüsteemi korraldamisel, vastuolus see, kui konventsioon kehtestaks liikmesriikidele kohustuse anda Euroopa koolidesse lähetatud või määratud õpetajatele sellised õigused, mida neil ei ole siseriiklike õigusnormide alusel.
39

Lisaks märgib nimetatud liikmesriik, et Ühendkuningriigis üldiselt tunnustatud tähenduses tähistab mõiste „edutamine” üksnes õpetaja tõusmist haldustasandil sellisele kõrgemale ametikohale, millega kaasneb suurem vastutus koolide struktuuris, nagu õppeasutuse juhi või juhi abi ametikoht („head teacher” või „deputy head teacher”). Seoses määratlusega „siseriiklike eeskirjadega tagatud õigused edutamisele” toetab Ühendkuningriik sisuliselt teesi, mille kohaselt tuleb seda määratlust tõlgendada grammatiliselt ja kitsalt. Seega edutamine, mis ei toimu automaatselt teenistusstaaži alusel, vaid mida õpetaja peab taotlema ja mis toimub juhul, kui õpetaja vastab teatud hulgale tingimustele, ei kujuta endast siseriiklike eeskirjadega tagatud õigust.
Euroopa Kohtu hinnang
40
Komisjoni ja Ühendkuningriigi lahkarvamus konventsiooni artikli 12 lõike 4 punkti a tõlgendamise suhtes puudutab sisuliselt kaht küsimust: esiteks, kas kõnealune säte paneb selle konventsiooni osaliseks olevale liikmesriigile kohustuse, ja teiseks, milline ulatus on määratlusel siseriiklike eeskirjadega „tagatud õigused edutamisele”.
41
Neist küsimustest esimese osas tuleb kõigepealt meenutada, et konventsiooni artikli 12 lõike 4 punkt a sätestab, et haldusküsimustes määrab kuratoorium igal aastal inspektorite nõukogu ettepanekul õpetajate vajaduse, luues või koondades ametikohti. Kuratoorium tagab, et ametikohad jaotatakse liikmesriikide vahel õiglaselt. Ta reguleerib koos valitsustega küsimusi, mis on seotud keskkooli- ja algkooliõpetajate ning haridusnõustajate määramise või lähetamisega. Personal säilitab neile kuuluvad siseriiklike eeskirjadega tagatud õigused edutamisele ja pensionile.
42
Viidatud sätte sõnastusest ja selle kolmest esimesest lausest tulenevad kuratooriumi kohustused, mida kuratoorium võib käsitletaval juhul täita koos valitsustega; kõnealuse sätte viimane lause on sõnastatud neutraalselt, sellega tunnustakse õpetajate õigust säilitada siseriiklike eeskirjadega tagatud õigused edutamisele ja pensionile jäämisele, ilma et täpsustataks, kes peab nende õiguste säilitamise tagama.
43
Samas ei ole kahtlust selles, et neid õigusi ei ole võimalik säilitada, kui kõnealuse konventsiooni osalisteks olevatele liikmesriikidele jääb vabadus muuta oma siseriiklikke eeskirju ja õpetajate Euroopa koolidesse määramist või lähetamist reguleerivaid õigusnorme viisil, mis jätab need õpetajad lähetuse või määramise ajaks neist õigustest ilma.
44
Selles osas tuleb rõhutada, et Euroopa koolidesse määratud või lähetatud õpetajate õigust edutamisele ja pensioniõigusi reguleerivad täielikult vastavad siseriiklikud õigusnormid ja seega ei ole kuratooriumil võimalik nende õiguste säilimist tagada juhul, kui need õigusnormid sellist säilitamist ei võimalda. Lisaks, kuigi kuratoorium on sunnitud nende õigusnormidega arvestama, siis esiteks ei vaja sellest hoolimata nende õigusnormide kohaldamine mingit kuratooriumipoolset sekkumist ja teiseks on kuratooriumi piiratud ja rangelt konventsiooniga piiritletud pädevust arvestades raske ette kujutada, et kuratoorium võiks kuidagi kahjustada neile õpetajatele siseriiklike õigusnormidega antud õigust edutamisele ja pensioniõigusi.
45
Eeltoodud kaalutlustel tuleb märkida, et selle sätte kogu kasuliku mõju kaotaks Ühendkuningriigi tõlgendus, mille kohaselt konventsiooni artikli 12 lõike 4 punkti a viimane lause on adresseeritud üksnes kuratooriumile, et kohustada teda järgima siseriiklikke õigusnorme edutamise ja pensioni valdkonnas.
46
Vastupidi Ühendkuningriigi väidetele tuleb seda sätet tõendada nii, et see paneb ka konventsiooni osalisteks olevatele liikmesriikidele kohustuse tagada, et õpetajad säilitavad Euroopa koolidesse määramise või lähetamise ajaks siseriiklike eeskirjadega tagatud õigused edutamisele ja pensionile.
47
Seda järeldust ei lükka ümber asjaolu, et konventsiooni artikkel 12 kuulub II jaotisse „Koolide organid”, ega asjaolu, et selles on loetletud kuratooriumi haldusülesanded, ega asjaolu, et konventsiooni artikli 3 lõikes 2 on viide kõnealusele artiklile 12.
48
Kuigi vaidlust ei ole küsimuses, et artikkel 12 sätestab peamiselt kuratooriumi ülesanded, tuleb siiski märkida, et selle artikli lõike 4 punkti a eelviimases lauses mainitakse ka „valitsusi”, ja nagu käesoleva otsuse punktis 42 on märgitud, ei ole selle sätte viimases lauses sõnastatud mitte kuratooriumi kohustus, vaid Euroopa koolidesse määratud või lähetatud õpetajate tingimusteta õigus.
49
Lisaks selgitavad kõnealuse viimase lause asukohta ajaloolised põhjused ja selle lause ning eelmise lause eseme olemuslik seos. 12. aprilli 1957. aasta Euroopa koolide põhikirja versiooni artiklis 2 olid need laused esitatud ühe lausena ja põhikirja artikli 12 lõige 3 sätestas niisiis, et kuratoorium reguleerib„koos valitsustega küsimusi, mis on seotud kooli keskkooli- ja algkooliõpetajate ning haridusnõustajate määramise või lähetamisega nii, et nad säilitavad siseriiklike eeskirjadega tagatud õigused edutamisele ja pensionile jäämisele ja neil on õigus soodustustele, mis on nendega samasse kategooriasse kuuluvatel välismaal asuvatel ametnikel”. Asjaomasest põhikirja varasemast versioonist ilmneb selgelt, et kuratoorium ja valitsused peavad koos tegelema lähetamise ja määramisega seotud küsimuste reguleerimisega, et tagada, et need õpetajad ei satuks mõnda Euroopa kooli lähetamise või määramise tõttu halvemasse olukorda. Kuna konventsiooni praegune versioon pealegi tugevdab õpetajate kaitset, andes neile sõnaselge ja tingimusteta õiguse, siis ei ole mingil juhul konventsiooni eesmärk vabastada valitsused nende sellekohasest kohustusest.
50
Vastupidi sellele, mida väidab Ühendkuningriik, ei ole see kohustus jäänud ilma esemeta asjaolu tõttu, et liikmesriigid peavad kinni pidama nende oma õigusnormidest. Eelnevatest punktidest tuleneb tegelikult, et konventsiooni osalisteks olevate liikmesriikide kohustus viia ellu konventsiooni artikli 12 lõike 4 punkti a viimases lauses sätestatud eesmärk ei hõlma üksnes kohustust järgida siseriiklikke õigusnorme edutamise ja pensioni valdkonnas, vaid ka tagada, et nende õigusnormide muutmisel ei jäeta välja Euroopa koolidesse lähetatud või määratud õpetajaid.
51
Pealegi ei ole selline kohustus vastuolus ELTL artikliga 165. Esiteks ei ole selle artikliga ette nähtud Euroopa Liidu pädevuse piiramine haridusvaldkonnas seotud konventsiooniga, kuna see ei kujuta endast liidu organite poolt vastu võetud „tuletatud” akti, vaid rahvusvahelise õiguse instrumenti, mille osas on kokkuleppe sõlminud liikmesriigid ja Euroopa ühendused. Teiseks, kuna konventsiooni põhjendus 3 määrab ühtlasi, et selle liikmesriikide ja Euroopa ühenduste vahelise ainulaadse koostöö vormi puhul teadvustatakse liikmesriikide vastutust oma haridussüsteemi korraldamise eest, siis tuleb sedastada, et seda vastutust ei mõjuta mitte kuidagi liikmesriikide kohustus tagada, et Euroopa koolidesse määratud või lähetatud õpetajatele ei oleks määramine või lähetamine karistuseks seoses nende õigustega edutamisele või pensionile.
52
Teise tõlgendusküsimuse osas, mille puhul on poolte vahel erimeelsus seoses küsimusega, milline ulatus on konventsiooni artikli 12 lõike 4 punkti a viimases lauses oleval määratlusel siseriiklike eeskirjadega „tagatud õigused edutamisele”, tuleb märkida, et selle ulatus ja seega selle sättega Euroopa koolidesse lähetatud või määratud õpetajatele antud kaitse ei saa erineda tulenevalt õpetajate päritolust ja seda määratlust tuleb seega tõlgendada autonoomselt.
53
Selline tõlgendamine peab nimelt võimaldama tegelikult saavutada selles sättes ette nähtud eesmärgi ja seega tagama, et õpetajad ei satu mõnda Euroopa kooli määramise või lähetamise tõttu halvemasse olukorda seoses edutamise või pensioniga.
54
Täpsemalt tuleb mõiste „edutamine” osas märkida, et kõnealust eesmärki arvestades ei saa seda mõistet tõlgendada kitsendavalt, nagu pakkus välja Ühendkuningriik. Nagu kohtujurist märkis oma ettepaneku punktides 45 ja 46, ei hõlma see mõiste üksnes pääsemist siseriiklike koolide hierarhias kõrgematele ametikohtadele, millega kaasneb suurem vastutus, nagu näiteks haridusasutuse juht, vaid ka karjääri mis tahes edenemist. See hõlmab ka võimalust pääseda sama karjääri palgaastmetele, mis toob kaasa soodsamad tasustamistingimused, ilma et see eeldaks teistsuguse ametinimetuse või täiendavate kohustuste arvesse võtmist.
55

Samuti ei saa vastupidi sellele, mida väidab Ühendkuningriik, määratlusest siseriiklike eeskirjadega „tagatud õigus edutamisele” põhimõtteliselt järeldada, et see puudutab üksnes olukordi, mille puhul siseriiklikud eeskirjad näevad ette automaatse edutamise teenistusstaaži alusel. Nagu kohtujurist märkis oma ettepaneku punktides 53–55, ilmneb konventsiooni artikli 12 lõike 4 punkti a viimase lause sõnastusest ja eesmärgist, et selle sätte eesmärk on säilitada Euroopa koolidesse määratud või lähetatud õpetajate kõiki selliseid õigusi edutamisele, mis on ette nähtud vastavate siseriiklike eeskirjadega, olenemata sellest, millises vormis need õigused esinevad. Nii võib lähtuvalt nende õiguste sisust, mida tunnustatakse asjaomaste eeskirjadega, see esineda õigusena automaatsele edutamisele või üksnes õigusena osaleda menetlustes, mis võimaldavad karjääri edenemist. Seevastu ei saa need õigused olla sisult kitsamad kui õigused, mis oleks olnud neil õpetajatel siis, kui nad oleksid jäänud tööle oma päritoluliikmesriigi haridusasutusse.

56

Kõigist eespool esitatud kaalutlustest tuleneb, et konventsiooni artikli 12 lõike 4 punkti a viimast lauset tuleb tõlgendada nii, et konventsiooni osalisteks olevad liikmesriigid on kohustatud tagama, et Euroopa koolidesse lähetatud või määratud õpetajatel on ajavahemikul, mil nad viibivad lähetuses või on tööle määratud, vastavalt nende päritoluliikmesriigi õigusnormidele samad õigused edutamisele ning pensionile kui nende kolleegidel, kes töötavad liikmesriigis.

Konventsiooni artikli 12 lõike 4 punkti a viimase lause ja artikli 25 lõike 1 kohaldamine Ühendkuningriigis
Poolte argumendid
57
Komisjoni arvates on konventsiooni artikli 12 lõike 4 punkti a ja artikli 25 lõikega 1 vastuolus asjaolu, et Inglismaa ja Walesi õpetajad on Euroopa koolidesse lähetamisel kohustatud haridusministeeriumiga sõlmima töölepingu, millega külmutatakse nende õpetajate töötasu kogu lähetuse ajaks sama palgaastme töötasu tasemele, mis takistab neil kandideerida kõrgematele palgaastmetele või saada STPCD-ga ette nähtud lisatasusid „teaching and learning responsibility payments”.
58
Esiteks on võimalikud kandidaadid halvemas olukorras, kuna neil ei ole nende lähetuses viibimise ajal võimalik osaleda hindamisel, mis võimaldaks neil pääseda palgaastmestikku „post-threshold pay scale”. Seetõttu on neil pärast lähetust Ühendkuningriiki tagasipöördumisel võimalik kandideerida üksnes põhipalgaastmestikku kuuluvale ametikohale, mis piirab juurdepääsetavate ametikohtade valikut.
59
Teiseks vähendab asjaolu, et üheksa-aastase lähetuse vältel ei ole neil võimalik taotleda ühtki lisatasu või edutamist, märkimisväärselt nende töötasu, mida võetakse arvesse pensioniõiguste arvutamisel, ja seega tulevase vanaduspensioni suurust.
60
Komisjon märgib veel, et selline välistamine toob liidu eelarve seisukohalt kaasa olulise rahalise kaotuse, kuna eelarvest kaetakse suurem erinevus madalama siseriikliku töötasu ja lähetatud töötajate personalieeskirjade alusel ühtlustatud töötasu vahel.
61
Komisjoni hinnangul tekkis 2008. aastal ainuüksi 194 lähetatud Inglise ja Walesi õpetajaga seoses liidu eelarvele ligikaudse arvutuse kohaselt täiendav kulu ligikaudu 720000 euro ulatuses. See kulu tulenes suurimast erinevusest, mis tuli katta lähetatud töötajate personalieeskirjade artikli 49 lõike 2 punkti b alusel ja seega konventsiooni artikli 25 lõike 2 kohaselt. Sellest arvutusest lähtudes võib mõistlikult järeldada, et ainuüksi asjaolu, et lähetatud Inglise ja Walesi õpetajatel ei ole võimalik pääsemine palgaastmestikule „post-threshold pay scale” tekitab liidu eelarvele täiendava iga-aastase kulu 500000 kuni 1000000 euro ulatuses.
62
Komisjon rõhutab, et ei väida, nagu peaks lähetatud Inglise ja Walesi õpetajad automaatselt pääsema kõrgemalt tasustatud ametikohtadele, mille näevad ette palgaastmestikud „post-threshold pay scale”, „advanced skills teacher” ja „excellent teacher” ja et nende karjäär peab neis palgaastmestikes samamoodi edenema või et nad peavad veel saama lisatasusid „teaching and learning responsibility payments”. Komisjon piiritleb oma nõude sellega, et nende õpetajate töötasu peab suurenema samadel tingimustel kui kõigil teistel Ühendkuningriigi õpetajatel ja et neil peab olema seega võimalik osaleda hindamismenetluses, mis on ette nähtud neile palgaastmetele pääsemiseks.
63
Komisjoni arvates võib neile palgaastmetele ja lisatasudele kohaldatavate erinevate kutsestandardite ja ülesannete üksikasjalikust analüüsist järeldada, et Euroopa koolidesse lähetatud õpetajad täidavad sageli keerukaid ülesandeid, mis põhimõtteliselt võimaldaksid neile palgaastmetele pääsemise või lisatasude saamise.
64
Komisjon leiab, et Ühendkuningriik ei saa viidata võimalikele tehnilistele raskustele, et õigustada konventsioonist tulenevatest kohustustest kinnipidamata jätmist. Lisaks vaidlustab komisjon asjaolu, et sellised raskused tegelikult esinevad või et neid ei ole võimalik lahendada käesoleval juhul esinevate huvidega proportsionaalsete jõupingutustega.
65
Mis puudutab esiteks lähetatud õpetajate hindamise korraldamist, siis selles osas märgib komisjon kõigepealt, et palgaastmestikku „post-threshold pay scale” pääsemiseks viivad hindamise läbi kohalike koolide juhid ja esmapilgul ei tundu esinevat ühtki põhjust, mis takistaks selle ülesande andmist Euroopa kooli direktorile. Lisaks on olemas ka muid võimalusi. Nii võib Ühendkuningriik saata inspektoreid, kes teostavad järelevalvet Euroopa koolide direktorite või väljastpoolt kooli tulnud hindajate läbiviidud hindamiste üle või kes viivad hindamised ise läbi, lisaks võib otsustada nende võimaluste mõne kombinatsiooni kasuks. Lõpuks ei takista miski siseriikliku ametiasutuse hindajatel, kes viivad läbi liikmesriigist pärit „advanced skills teachers” ja „excellent teachers” ametikohtadele kandideerijate hindamisi, tulla Euroopa koolidesse, kuna nad juba viivad läbi hindamisi kaitseministeeriumi koolis Saksamaal ja muudes väljaspool Ühendkuningriiki asuvates koolides.
66
Teiseks kinnitab komisjon Ühendkuningriigi argumendi osas, mille kohaselt pääs kõrgemasse palgaastmestikku sõltub töökohtade loomisest, et see ei käi võimaluse kohta pääseda palgaastmestikku „post-threshold pay scale”, mille sisseviimine kujutab endast sisuliselt varjatud üldist palgatõusu. Teistesse kõrgematesse palgaastmestikesse pääsu osas on tegemist ametikoha loomisega eelarvelises tähenduses. Seega ei takista miski Ühendkuningriigil anda haridusministeeriumile lähetatud õpetajate jaoks piisavat hulka „advanced skills teachers” ja „excellent teachers” ametikohti.
67
Ühendkuningriik tõrjub argumendi, et tema poliitika lähetatud õpetajate suhtes on vastuolus konventsiooni artikli 12 lõike 4 punktiga a ja artikliga 25.
68
Ühendkuningriik leiab, et komisjoni hagi tuleneb sellest, et komisjon saab valesti aru lähetatud töötajate personalieeskirjadest ja STPCD-ga ette nähtud lisatasude olemusest. Selles osas väidab nimetatud liikmesriik eelkõige, et lähetatud Inglise ja Walesi õpetajad ei pruukinud eelnevalt töötada siseriiklikes subsideeritud koolides ja seega ei kohaldatud neile enne lähetamist STPCD-d. STPCD ei kujuta endast seega „siseriiklikke eeskirju” konventsiooni artikli 12 tähenduses.
69
Lisaks lahkusid lähetatud Inglise ja Walesi õpetajad eelnevast töökohast vabatahtlikult, et võtta vastu uus ametikoht mõnes Euroopa koolis haridusministeeriumiga sõlmitud uue töölepingu alusel. See leping täpsustab tõesti, et lähetatud õpetaja ei pääse kõrgemasse palgaastmestikku ja tal pole õigus STPCD-s ette nähtud lisatasudele. Need õpetajad on seega vabatahtlikult valinud ametikoha, millele STPCD-d ei kohaldata.
70
Lisaks märgib Ühendkuningriik, et STPCD-ga ette nähtud lisatasusid ei „tagata” siseriiklike eeskirjadega ja need ei kujuta endast „õigust” edutamisele konventsiooni artikli 12 lõike 4 punkti a tähenduses. Tegelikult ei anta neid õigusi automaatselt teenistusstaaži alusel, vaid õpetaja peab neid taotlema ja neid antakse teatud tingimustel. Samuti on õigus lisatasudele „teaching and learning responsibility payments” ja pääsemine palgaastmestikesse „advanced skills teachers” ja „excellent teachers” võimalik üksnes juhul, kui kool otsustab luua vastavad ametikohad. Pealegi ei kujuta lisatasud „edutamist” kõnealuse artikli tähenduses, kuna õpetajad, kellele selline lisatasu määratakse, jäävad „õpetaja” ametikohale ega pääse kõrgema astme ametikohale.
71
Ühendkuningriik leiab, et kui lähetatud õpetajatele peab andma õiguse lisatasudele, ilma et sellega kaasneks vastavad ülesanded, siis diskrimineeritaks sellega siseriiklikke õpetajaid. Ühendkuningriik vaidleb nimelt vastu sellele, et lähetatud õpetajad vastavad lisatasude saamise tingimusele. Seega ei ole Euroopa koolide õpetajate ja Ühendkuningriigi õpetajate olukord tegelikult ühesugune.
72

Selline diskrimineerimine tuleneb ka asjaolust, et Euroopa koolide õpetajate kutseoskuste kontroll ei ole samuti nii täpne ja range, kui siseriiklikul tasandil ette nähtud kontrollimehhanism. Komisjoni pakutud lahendus, st selle kontrolli läbiviimine Ühendkuningriigi poolt Euroopa koolidesse saadetud inspektorite poolt, ei ole piisav selles suhtes võrdsuse tagamiseks.
73

Lõpuks märgib Ühendkuningriik konventsiooni artikli 25 kohta, et isegi kui eeldada, et ta tõlgendab vääralt konventsiooni artikli 12 lõike 4 punkti a viimast lauset, ei kahjusta see liidu eelarvet. Kahtlemata on võimalik, et mõned Euroopa koolidesse lähetatud või määratud Inglise ja Walesi õpetajad saavad edaspidi õiguse lisatasule, kui nad esitavad vastava taotluse ja see kiidetakse heaks. Kuna see õigus antakse igale õpetajale individuaalse hindamise alusel, ei saa sellegipoolest ükski neist õpetajatest seda õigust praegu nõuda. Seega leiab Ühendkuningriik, et ta on siiani täitnud oma kohustust maksta kogu töötasu, millele neil õpetajatel on õigus.
Euroopa Kohtu hinnang
74
Sisuliselt heidab komisjon Ühendkuningriigile ette, et viimane ei ole taganud, et Euroopa koolidesse Inglismaa ja Walesi poolt määratud või lähetatud õpetajad säilitavad konventsiooni artikli 12 lõike 4 punkti a viimase lause kohaselt nende õpetajate siseriiklike eeskirjadega tagatud õigused edutamisele ja pensionile, ning seega ei ole Ühendkuningriik ka säilitanud nendele õpetajatele makstavat töötasu, rikkudes sama konventsiooni artikli 25 lõiget 1.
75
Selle etteheite põhjendatuse hindamiseks tuleb kõigepealt välja selgitada, kas STPCD kujutab endast nende õpetajate jaoks „siseriiklikke eeskirju” kõnealuse konventsiooni artikli 12 lõike 4 punkti a viimase lause tähenduses.
76
Seoses sellega on oluline märkida, et kuigi konventsiooni osalisteks olevatele liikmesriikidele jääb täielik vastutus oma haridussüsteemi korraldamise eest, nagu meenutab konventsiooni põhjendus 3, ei saa nad siiski tugineda selle süsteemi iseärasustele, et kõrvale hoida konventsioonist tulenevatest kohustustest ja jätta õpetajad, kelle nad määravad või lähetavad Euroopa koolidesse, ilma selle konventsiooni artikli 12 lõike 4 punkti a viimases lauses ette nähtud kaitsest.
77
Samas tooksid just sellise tagajärje kaasa Ühendkuningriigi kaitstavad argumendid, mille kohaselt STPCD ei kujuta endast Inglise ja Walesi õpetajate jaoks siseriiklikke eeskirju kõnealuse sätte tähenduses. Nende argumentide kohaselt ei ole kõnealuse liikmesriigi haridussüsteemi silmas pidades tegelikult nende õpetajate jaoks üleüldse siseriiklikke eeskirju olemas.
78
Lisaks tuleb märkida, et STPCD on kohtuslik kõigile Inglise ja Walesi subsideeritud koolidele ja enamus selles piirkonnas tööle võetud õpetajaid töötavad sellistes koolides, ja veel tuleb rõhutada asjaolu, et isegi suur osa koolidest, mida ei subsideerita, kohaldab STPCD-d tervikuna või osaliselt. Komisjon teatas, ilma et Ühendkuningriik oleks selles osas vastuväiteid esitanud, et koolid, mida ei subsideerita ja mis kohaldavad STPCD-d üksnes osaliselt, kohaldavad tegelikult seal sätestatud tingimusi miinimumina, lisades täiendavaid soodustusi, ja tegelikult kohaldatakse STPCD-d 90%-le kõigist selles liikmesriigis töötavatest õpetajatest.
79
Lisaks näeb Euroopa koolidesse määratud või lähetatud Inglismaa ja Walesi õpetajate ning haridusministeeriumi vahel selle määramise või lähetuse jaoks sõlmitav tüüptööleping ette, et neile õpetajatele igakuiselt makstav siseriiklik töötasu määratakse kindlaks vastavalt STPCD-s ette nähtud põhipalgaastmestikule ning et neil on õigus palgatõusule vastavalt iga-aastasele siseriiklikul tasandil kokku lepitud ja STPCD-le kohaldatavale palgatõusule. Seega ei ole vaidlust küsimuses, et ka nende õpetajate töötingimusi reguleerib osaliselt STPCD ja et selle töölepinguga välistatakse STPCD kohaldamine ainult valikuliselt ning eelkõige osas, mis puudutab kõrgemat palgaastmestikku ja lisatasu.
80
Seega tuleb järeldada, et neil tingimustel kujutab STPCD Inglise ja Walesi õpetajate jaoks siseriiklikke eeskirju konventsiooni artikli 12 lõike 4 punkti a viimase lause tähenduses.
81
Ühendkuningriigi väite osas, et tal ei lasu kohustust laiendada STPCD-ga ette nähtud õigust edutamisele kõigile õpetajatele, kelle ta on määranud või lähetanud Euroopa koolidesse, kuna vaid osa neist on töötanud enne nende määramist või lähetamist Inglismaa või Walesi subsideeritud koolides, tuleb märkida, et komisjon leiab, et käsitletava hagi raames ei pea STPCD-s sätestatud õigusi kohaldama mitte kõigile kõnealuse liikmesriigi poolt määratud või lähetatud õpetajatele, vaid üksnes neile, kes on pärit Inglismaalt või Walesist. Järelikult ei ole käsitletava hagi raames tähtsust asjaolul, et STPCD-d ei kohaldata näiteks Šotimaalt tööle võetud õpetajatele.
82
Kuna pealegi mitte üksnes Inglismaa ja Walesi subsideeritud koolid, vaid ka suur osa koole, mida ei subsideerita, kohaldavad STPCD-d tervikuna või osaliselt, siis võib eeldada, et Inglismaa ja Walesi poolt Euroopa koolidesse määratud või lähetatud õpetajate hulgast enamikule laienesid enne nende määramist või lähetamist STPCD tingimused. Isegi kui peaks ilmnema, et neist õpetajatest osa suhtes ei kehtinud STPCD asjaolu tõttu, et need õpetajad on varem töötanud kas koolis, mida ei subsideerita ja mis ei kohalda vabatahtlikult STPCD-d, või mõnes muus koolis, siis ei saaks selle asjaoluga ikkagi õigustada seda, et Ühendkuningriik välistab teatud STPCD-s ette nähtud soodustused kõigi Inglise ja Walesi õpetajate jaoks tüüplepinguga, mille kõnealused õpetajad peavad Euroopa koolidesse määramise või lähetamise korral sõlmima.
83
Lisaks sellele ei saa vastupidi Ühendkuningriigi väidetele kõnealust välistamist õigustada üksnes asjaoluga, et asjaomased õpetajad allkirjastavad nimetatud lepingu vabatahtlikult ja kõiki üksikasju teades. Kuigi vastab tõele, et need õpetajad ei ole sunnitud Euroopa koolidesse määramist või lähetamist taotlema ja nad teavad uue töölepingu tingimusi, ei ole neil õpetajatel sellest hoolimata tegelikult muud võimalust, kui nõustuda kõnealusele lepingule haridusministeeriumi esitatud tingimustel alla kirjutama. Väide, et kõnealustel asjaoludel on õpetajad vabatahtlikult loobunud STPCD-ga ette nähtud hüvedest ja õigustest, mis neile konventsiooni viidatud sättega ette on nähtud, jätaks konventsiooni artikli 12 lõike 4 punkti a viimase lause ilma selle kasulikust mõjust.
84
Mis järgmiseks puutub küsimusse, kas võimalus pääseda STPCD-s sätestatud sellistesse soodsamatesse palgaastmestikesse nagu „post threshold pay scale” ning „excellent teachers” ja „advanced skills teachers” ning kas võimalus saada selliseid STPCD-s ette nähtud lisatasusid nagu „teaching and learning responsibility payments” kujutab endast õigust edutamisele käsitletava sätte tähenduses, siis tuleb meenutada, et käesoleva kohtuotsuse punktides 54 ja 55 on juba sedastatud, et sellisteks õigusteks on ka soodsamate tasustamistingimuste kohaldamine, ilma et see soodustus oleks seotud õpetajale muu ametinimetuse andmisega, ning õigused, mida ei anta automaatselt teenistusstaaži alusel, vaid mis eeldavad menetluses osalemist ja teatud tingimuste täitmist.
85
Järelikult tuleb tagasi lükata Ühendkuningriigi argumendid, mille kohaselt jääb õpetajatele, kelle suhtes kohaldatakse asjaomaseid palgaastmestikke ja tasusid, alles nende staatus ja nad peavad need menetlused läbima. Lisaks ei väida komisjon, et Inglismaa ja Walesi poolt Euroopa koolidesse määratud või lähetatud õpetajate suhtes tuleb automaatselt neid palgaastmestikke ja tasusid kohaldada, vaid et neil peab olema neile ligipääsu võimalus samadel tingimustel, mida kohaldatakse Inglise ja Walesi õpetajatele, kelle suhtes rakendatakse STPCD-d.
86
Ühendkuningriigi väite osas, et põhimõtteliselt ei pea määratud või lähetatud õpetajad vastama kutsestandardi tingimustele, mille alusel on võimalik pääseda neisse palgaastmestikesse, ning nad ei täida täiendavaid kohustusi, mis on seotud teatud palgaastmestike ja lisatasude kohaldamisega, tuleb märkida, et komisjon esitas kõnealuste tingimuste ja kohustuste üksikasjaliku analüüsi ning selgitas usutavalt, et suur osa neist õpetajatest vastab sellele kutsestandardile ja täidab Euroopa koolides samaväärseid kohustusi.
87
Seda analüüsi ja selgitusi ei sea kahtluse alla Ühendkuningriigi spetsiifilised argumendid, mille kohaselt ei ole Euroopa koolide õpetajate ja nende kolleegide olukord Ühendkuningriigis sisuliselt ühesugune. Selline seisukoht läheb vastuollu lähetatud töötajate personalieeskirjade artikliga 10, mille kohaselt peavad määratud või lähetatud õpetajad vastama sellistele tingimustele ja neil peab olema selline kvalifikatsioon, mis võimaldab neil töötada vastaval ametikohal oma päritoluriigis. Kuna Ühendkuningriigi esitatud argumendid lähtuvad seisukohast, et kõnealused õpetajad iseenesest ei saa vastata sellele kutsestandardile ja täita neid kohustusi, sest Euroopa koolid ei tegutse samamoodi nagu Inglismaa ja Walesi subsideeritud koolid, siis on Ühendkuningriigi argumendid lisaks vastuolus Euroopa koolide erilise seisundi ja ainulaadse olemusega.
88
Vastupidi Ühendkuningriigi väidetele ei too Inglismaa ja Walesi poolt Euroopa koolidesse määratud või lähetatud õpetajate pääsemine neile palgaastmetele ja lisatasudele kaasa nende õpetajate Ühendkuningriigis töötavate kolleegide diskrimineerimist selle tõttu, ei ole võimalik tagada kõnealuste õpetajate kutseoskuste sama täpset ja ranget kontroll, kui siseriiklikul tasandil. Nagu märkis kohtujurist oma ettepaneku punktides 87–90, ei ole esitatud argument põhjendatud, kuna sellise kontrollimise tagamiseks on igal juhul olemas teostatavaid võimalusi. Ühendkuningriik ei ole pealegi põhjendanud, miks tema arvates komisjoni pakutud sellekohased erinevad võimalused ei lase saavutada rahuldavat tulemust, vaid on piirdunud kinnitusega, et riiklike inspektorite saatmine Euroopa koolidesse ei ole piisav.
89
Ühendkuningriik väidab veel, et Inglise ja Walesi subsideeritud koolide mitmed õpetajad ei pääse „excellent teachers” ja „advanced skills teachers” või „teaching and learning responsibility payments” palgaastmestikesse seetõttu, et nende koolides ei looda ühtegi sellist ametikohta, mis annavad õiguse pääsuks mõnda kõnealusesse palgaastmestikku või õiguse lisatasudele, või siis luuakse neid ametikohti väga vähe. Sellegipoolest ei õigusta mainitud asjaolu seda, et välistatakse kõigi Euroopa koolidesse määratud või lähetatud Inglise ja Walesi õpetajate pääsemine neisse palgaastmetesse ja neile lisatasude maksmine.
90
Lisaks, vastuseks komisjoni nõudele määrata Euroopa koolidesse selline hulk vastavaid ametikohti, mis oleks proportsionaalne Inglismaal ja Walesis olevate ametikohtadega, ei ole Ühendkuningriik vaidlustanud sellise määramise tegelikku võimalikkust, vaid on teatanud, et Euroopa koolidesse määratud ametikohtade hulk oleks sedavõrd väike või peaaegu olematu, et sellistel tingimustel on keeruline määratleda Euroopa koole, kuhu selline ametikoht tegelikult luua tuleks. Sellegipoolest ei õigusta praktilist laadi raskused nende ametikohtade jagamisel, mis annavad õiguse neile palgaastmetele ja lisatasudele, täielikku keeldumist luua Euroopa koolidesse sellised ametikohad. Lisaks ei ole kahtlust selles, et konventsiooni artikli 12 lõike 4 punkti a eelviimase lause kohaselt võib Ühendkuningriik saada kuratooriumilt abi selliste raskuste lahendamisel, mis tekivad Euroopa koolides „excellent teachers” ja „advanced skills teachers” ametikohtade määratlemisel.
91
Eeltoodust tuleneb, et võimalus pääseda STPCD-s sätestatud sellistesse soodsamatesse palgaastmestikesse nagu „post threshold pay scale” ning „excellent teachers” ja „advanced skills teachers” ning võimalus saada selliseid lisatasusid, nagu on STPCD-s ette nähtud „teaching and learning responsibility payments”, kujutab endast õigust edutamisele konventsiooni artikli 12 lõike 4 punkti a viimase lause tähenduses, mille järgmise peab Ühendkuningriik tagama Inglismaa ja Walesi poolt Euroopa koolidesse määratud või lähetatud õpetajate suhtes. Kuna võimalus pääseda neisse palgaastmestikesse ja õigus lisatasudele mõjutab otseselt veel ka nende õpetajate vanaduspensioni suurust, siis kujutab see ka endast siseriiklike eeskirjadega tagatud pensioniõigust nimetatud sätte tähenduses.
92
Lõpuks tuleb vastata küsimusele, kas Ühendkuningriik kohaldab õigesti konventsiooni artikli 25 lõiget 1, et see säte kohustab liikmesriike osalema Euroopa koolide eelarve rahastamises nende poolt neisse koolidesse lähetatud või määratud õpetajate töötasude pideva maksmise kaudu. Vastavalt nimetatud artikli lõikele 2 koosmõjus lähetatud töötajate personalieeskirjade artikliga 49 rahastab liit seda eelarvet, rahastades Euroopa lisatasu. Komisjon esitas selle kohta asjaomased arvandmed, ilma et Ühendkuningriik oleks neile vastu vaielnud, millest ilmneb üsna usutavalt, et Euroopa koolidesse määratud või lähetatud Inglise ja Walesi õpetajate töötasu külmutamise tõttu on Euroopa Liit pidanud neile õpetajatele maksma suuremat Euroopa lisatasu, mis on kaasa toonud liidu poolt nende koolide eelarvesse tehtava iga-aastase osamakse suurenemise.
93
Seda järeldust ei sea mingil moel kahtluse alla Ühendkuningriigi argument, et pääsemine neile palgaastmetele ja lisatasudele sõltub iga õpetaja individuaalsest hindamisest, mida ei ole veel läbi viidud Euroopa koolidesse lähetatud või määratud Inglise ja Walesi õpetajate suhtes. Tegelikult jäetakse selle argumendiga ilmselgelt tähelepanuta asjaolu, et esiteks ei ole lihtsalt neid hindamisi veel läbi viidud just nimelt seetõttu, et järjekindlalt välistada nende õpetajate võimalus pääseda neisse palgaastmestikesse ja saada vastavaid tasusid ning teiseks on mõistlik oletada, et sellise välistamise puudumisel oleks mõned neist õpetajatest tegelikult juba pääsenud neisse palgaastmestikesse ja saaksid neid tasusid.
94

Neist kaalutlustest tuleneb, et kuna konventsiooni artikli 12 lõike 4 punkti a viimase lause nõuetekohane tõlgendamine ja kohaldamine Ühendkuningriigi poolt oleks kaasa toonud kõnealuse liikmesriigi poolt Euroopa koolide eelarvesse suurema osamakse tasumise, siis on olemas vähemalt kaudne seos kõnealuse artikli 12 lõike 4 punkti a rikkumise ja selle konventsiooni artikli 25 lõikest 1 tuleneva liikmesriikide kohustuse vahel; sellise seose olemasolu ei ole Ühendkuningriik ka vaidlustanud. Järelikult on Ühendkuningriik rikkunud ka konventsiooni artikli 25 lõiget 1, kuna ta takistas neil õpetajatel kandideerida kõrgematele palgaastmetele või saada STPCD-ga ette nähtud lisatasusid „teaching and learning responsibility payments”.
95

Eeltoodud kaalutlustest lähtudes tuleb otsustada, et kuna Ühendkuningriik välistas Euroopa koolidesse määratud või lähetatud Inglise ja Walesi õpetajate võimaluse pääseda ajavahemikul, mil nad viibivad lähetuses või on tööle määratud, soodsamasse palgaastmestikku ja eelkõige sellistesse palgaastmestikesse, mida nimetatakse „threshold pay”, „excellent teacher system” või „advanced skills teachers”, ning võimaluse saada selliseid lisatasusid nagu STPCD-s ette nähtud „teaching and learning responsibility payments”, siis on Ühendkuningriik kohaldanud vääralt konventsiooni artikli 12 lõike 4 punkti a ja artikli 25 lõiget 1.
Kohtukulud

96

Kodukorra artikli 69 lõike 2 alusel on kohtuvaidluse kaotanud pool kohustatud hüvitama kohtukulud, kui vastaspool on seda nõudnud. Kuna komisjon on kohtukulude hüvitamist nõudnud ja Ühendkuningriik on kohtuvaidluse kaotanud, tuleb kohtukulud temalt välja mõista.
Esitatud põhjendustest lähtudes

Euroopa Kohus (esimene koda)
otsustab:

1

21. juuni 1994. aasta Euroopa koolide põhikirja konventsiooni artikli 12 lõike 4 punkti a tuleb tõlgendada nii, et konventsiooni osalisteks olevad liikmesriigid on kohustatud tagama, et Euroopa koolidesse lähetatud või määratud õpetajatel on ajavahemikul, mil nad viibivad lähetuses või on tööle määratud, samad õigused edutamisele ning pensionile, mida kohaldatakse nende kolleegidele, kes töötavad liikmesriigis vastavalt nende päritoluliikmesriigi õigusnormidele.

2

Kuna Suurbritannia ja Põhja-Iiri Ühendkuningriik välistas Euroopa koolidesse määratud või lähetatud Inglise ja Walesi õpetajate võimaluse pääseda ajavahemikul, mil nad viibivad lähetuses või on tööle määratud, soodsamatesse palgaastmestikesse, eelkõige sellistesse, mida nimetatakse „threshold pay”, „excellent teacher system” või „advanced skills teachers”, ja võimaluse saada selliseid lisatasusid nagu dokumendiga „School Teachers Pay and Conditions Document” ette nähtud „teaching and learning responsibility payments”, siis on Suurbritannia ja Põhja-Iiri Ühendkuningriik kohaldanud vääralt konventsiooni artikli 12 lõike 4 punkti a ja artikli 25 lõiget 1.

3

Mõista kohtukulud välja Suurbritannia ja Põhja-Iiri Ühendkuningriigilt.

Allkirjad
„ELTL artikkel 267 — Kohtulahendi tühistamine — Pädevale kohtule tagasisaatmine — Kohustus järgida tühistamisotsust — Eelotsusetaotlus — Võimalus — Keskkond — Århusi konventsioon — Direktiiv 85/337/EMÜ — Direktiiv 96/61/EÜ — Üldsuse osalemine asjade otsustamises — Prügila rajamine — Loataotlus — Ärisaladus — Dokumendi üldsusele avaldamata jätmine — Tagajärjed prügila teostusloa andmise otsuse kehtivusele — Rikkumise kõrvaldamine — Projekti keskkonnamõju hindamine — Lõplik hinnang, mis on antud enne liikmesriigi ühinemist Euroopa Liiduga — Direktiivi 85/337 ajaline kohaldamine — Kohtule esitatav kaebus — Ajutised meetmed — Täitmise peatamine — Vaidlustatud otsuse tühistamine — Omandiõigus — Riive”
Kohtuasjas C-416/10,
mille ese on ELTL artikli 267 alusel Najvyšší súd Slovenskej republiky (Slovakkia) 17. augusti 2010. aasta otsusega esitatud eelotsusetaotlus, mis saabus Euroopa Kohtusse 23. augustil 2010, menetluses
Jozef Križan,
Katarína Aksamitová,
Gabriela Kokošková,
Jozef Kokoška,
Martina Strezenická,
Jozef Strezenický,
Peter Šidlo,
Lenka Šidlová,
Drahoslava Šidlová,
Milan Šimovič,
Elena Šimovičová,
Stanislav Aksamit,
Tomáš Pitoňák,
Petra Pitoňáková,
Mária Križanová,
Vladimír Mizerák,
Ľubomír Pevný,
Darina Brunovská,
Mária Fišerová,
Lenka Fišerová,
Peter Zvolenský,
Katarína Zvolenská,
Kamila Mizeráková,
Anna Konfráterová,
Milan Konfráter,
Michaela Konfráterová,
Tomáš Pavlovič,
Jozef Krivošík,
Ema Krivošíková,
Eva Pavlovičová,
Jaroslav Pavlovič,
Pavol Šipoš,
Martina Šipošová,
Jozefína Šipošová,
Zuzana Šipošová,
Ivan Čaputa,
Zuzana Čaputová,
Štefan Strapák,
Katarína Strapáková,
František Slezák,
Agnesa Slezáková,
Vincent Zimka,
Elena Zimková,
Marián Šipoš,
Mesto Pezinok
versus
Slovenská inšpekcia životného prostredia,

menetluses osalesid:
Ekologická skládka as,
EUROOPA KOHUS (suurkoda),
koosseisus: president V. Skouris, asepresident K. Lenaerts, kodade presidendid A. Tizzano, M. Ilešič, L. Bay Larsen (ettekandja), J. Malenovský, kohtunikud A. Borg Barthet, J.-C. Bonichot, C. Toader, J-J. Kasel ja M. Safjan,
kohtujurist: J. Kokott,

kohtusekretär: ametnik C. Strömholm,
arvestades kirjalikus menetluses ja 17. jaanuari 2012. aasta kohtuistungil esitatut,
arvestades kirjalikke seisukohti, mille esitasid:
Jozef Križan, Katarína Aksamitová, Gabriela Kokošková, Jozef Kokoška, Martina Strezenická, Jozef Strezenický, Peter Šidlo, Lenka Šidlová, Drahoslava Šidlová, Milano Šimovič, Elena Šimovičová, Stanislav Aksamit, Tomáš Pitoňák, Petra Pitoňáková, Mária Križanová, Vladimír Mizerák, Ľubomír Pevný, Darina Brunovská, Mária Fišerová, Lenka Fišerová, Peter Zvolenský, Katarína Zvolenská, Kamila Mizeráková, Anna Konfráterová, Milano Konfráter, Michaela Konfráterová, Tomáš Pavlovič, Jozef Krivošík, Ema Krivošíková, Eva Pavlovičová, Jaroslav Pavlovič, Pavol Šipoš, Martina Šipošová, Jozefína Šipošová, Zuzana Šipošová, Ivan Čaputa, Zuzana Čaputová, Štefan Strapák, Katarína Strapáková, František Slezák, Agnesa Slezáková, Vincent Zimka, Elena Zimková, Marián Šipoš, esindajad: advokát T. Kamenec ja advokát Z. Čaputová,
Mesto Pezinok, esindajad: advokát J. Ondruš ja advokát K. Siváková,
Slovenská inšpekcia životného prostredia, esindaja: advokát L. Fogaš,
Ekologická skládka as, esindaja: advokát P. Kováč,
Slovaki valitsus, esindaja: B. Ricziová,


Tšehhi valitsus, esindajad: M. Smolek ja D. Hadroušek,


Prantsuse valitsus, esindaja: S. Menez,


Austria valitsus, esindaja: C. Pesendorfer,


Euroopa Komisjon, esindajad: P. Oliver ja A. Tokár,
olles 19. aprilli 2012. aasta kohtuistungil ära kuulanud kohtujuristi ettepaneku,
on teinud järgmise

otsuse

1

Eelotsusetaotlus puudutab seda, kuidas tõlgendada Århusis 25. juunil 1998 alla kirjutatud keskkonnainfo kättesaadavuse ja keskkonnaasjade otsustamises üldsuse osalemise ning neis asjus kohtu poole pöördumise konventsiooni, mis on Euroopa Ühenduse nimel heaks kiidetud nõukogu 17. veebruari 2005. aasta otsusega 2005/370/EÜ (ELT L 124, lk 1, edaspidi „Århusi konventsioon”), samuti ELTL artikli 191 lõikeid 1 ja 2 ning artiklit 267, nõukogu 27. juuni 1985. aasta direktiivi 85/337/EMÜ teatavate riiklike ja eraprojektide keskkonnamõju hindamise kohta (EÜT L 175, lk 40; ELT eriväljaanne 15/01, lk 248), mida on muudetud Euroopa Parlamendi ja nõukogu 26. mai 2003. aasta direktiiviga 2003/35/EÜ (ELT L 156, lk 17) (edaspidi „direktiiv 85/337”), ning nõukogu 24. septembri 1996. aasta direktiivi 96/61/EÜ saastuse kompleksse vältimise ja kontrolli kohta (EÜT L 257, lk 26; ELT eriväljaanne 15/03, lk 80), mida on muudetud Euroopa Parlamendi ja nõukogu 18. jaanuari 2006. aasta määrusega (EÜ) nr 166/2006 (ELT L 33, lk 1) (edaspidi „direktiiv 96/61”).

2
Taotlus on esitatud ühelt poolt J. Križani ja veel 43 füüsilise isiku, kes on Pezinoki linna elanikud, ja Mesto Pezinoki (Pezinoki linn) ning teiselt poolt Slovenská inšpekcia životného prostredia (Slovaki keskkonnainspektsioon, edaspidi „inšpekcia”) vahelises kohtuvaidluses haldusasutuse nende otsuste seaduslikkuse üle, millega põhikohtuasja menetlusosalisele Ekologická skládka as (edaspidi „Ekologická skládka”) anti luba prügila ehitamiseks ja käitamiseks.
Õiguslik raamistik
Rahvusvaheline õigus
3

Århusi konventsiooni artikli 6 „Üldsuse osalemine eritegevusega seotud asjade otsustamisel” lõigetes 1, 2, 4 ja 6 on sätestatud:
„1.   Konventsiooniosaline:
a)

kohaldab selle artikli sätteid otsuste suhtes, mis tehakse lisas I loetletud tegevuste lubamiseks või keelamiseks;

2.   Keskkonnaasjade otsustajad teevad asjast huvitatud üldsusele otsustamise varases etapis ja tõhusal viisil avalikult või isiklikult teatavaks:

d)

kavandatud menetluse (sh teave, kuidas ja millal infot saab esitada). Teates peavad olema järgmised andmed:

iv)
üldsusele asjakohast infot andva ja väljapanekute kaudu tutvustava avaliku võimu organi nimetus;

4.   Et tagada üldsuse osalemise tõhusus, näeb konventsiooniosaline ette tema osalemise juba otsustamise algetapis, kui kõik variandid on lahtised.
6.   Kui see on ette nähtud konventsiooniosalise siseriiklikus õiguses, teeb ta pädevale asutusele kohustuseks viivitamata esitada selles artiklis nimetatud otsuste tegemiseks vajalik info asjast huvitatud üldsusele tasuta tutvumiseks ajal, mil üldsus osaleb otsustamises. See ei ole vastuolus konventsiooniosalise õigusega [eeskätt] artikli 4 [lõike] 4 alusel keelduda teatava info avalikustamisest.
”
4

Sama konventsiooni artikli 9 „Õigus pöörduda kohtusse” lõigetes 2 ja 4 on ette nähtud:
„2.   Konventsiooniosaline tagab siseriiklike õigusaktidega, et asjast huvitatud üldsuse esindajal,
b)

on õigus pöörduda kohtusse või seaduse alusel loodud muu sõltumatu ja erapooletu asutuse poole artikli 6 alusel tehtud otsuse, tegevuse või tegevusetuse materiaalse või protsessuaalse õiguspärasuse vaidlustamiseks ning kui siseriiklik õigus seda ette näeb ja ilma, et see piiraks selle artikli lõike 3 kohaldamist, ka konventsiooni muude asjakohaste sätete alusel tehtud otsuse, tegevuse või tegevusetuse materiaalse või protsessuaalse õiguspärasuse vaidlustamiseks.

4.   Lisaks lõikele 1 ja piiramata selle kohaldamist, peavad lõigetes 1, 2 ja 3 nimetatud menetlused nägema ette kohased ja tõhusad õiguskaitsevahendid, sealhulgas vajadusel esialgse õiguskaitse, ning olema ausad, õiglased, õigeaegsed ja mitte takistavalt kallid. […]”
5

Århusi konventsiooni I lisa, mis loetleb tegevused, millele viidatakse artikli 6 lõike 1 punktis a, sätestab punktis 5:
„Jäätmekäitlus:



prügilad, kuhu ladestatakse üle 10 tonni jäätmeid ööpäevas või mille üldmaht ületab 25000 tonni, välja arvatud püsijäätmete prügilad.”
Liidu õigus
Direktiiv 85/337
6

Direktiivi 85/337 artikli 1 lõikes 2 on määratletud mõiste „teostusluba” – see on „pädeva asutuse või pädevate asutuste otsus, mis annab arendajale õiguse projekti teostamiseks”.
7
Nimetatud direktiivi artikkel 2 on sõnastatud järgmiselt:
„1.   Liikmesriigid võtavad kõik vajalikud meetmed, tagamaks, et enne loa andmist nõutakse keskkonda muu hulgas oma laadi, mahu või asukoha tõttu oluliselt mõjutada võivatelt töödelt teostusluba ja hinnatakse nende mõju. Sellised projektid on määratletud artiklis 4.
2.   Keskkonnamõju hindamise võib lisada liikmesriikide projektide loamenetlusse või kui see ei ole võimalik, muudesse menetlustesse või käesoleva direktiivi eesmärkide täitmiseks kehtestatud menetlustesse.
”

Direktiiv 96/61

8
Direktiivi 96/61 põhjenduses 23 on märgitud:

„[...] üldsuse teavitamiseks käitiste tegevusest ja nende võimalikust mõjust keskkonnale ning loa andmise protsessi läbipaistvuse tagamiseks terves ühenduses peab üldsusele olema enne otsuse tegemist kättesaadav teave, mis on seotud uute käitiste tegevuslubade taotlemise[ga] [...]”
9

Nimetatud direktiivi artikkel 1 „Eesmärk ja reguleerimisala” sätestab:
„Käesoleva direktiivi eesmärk on saavutada I lisas loetletud tööstuslikest tegevusaladest tuleneva saastuse kompleksne vältimine ja kontroll. Selles sätestatakse meetmed, mille eesmärk on vältida või kui see ei ole võimalik, vähendada eespool nimetatud tegevusest tulenevat väljutamist õhku, vette ja pinnasesse, sealhulgas jäätmetega seotud meetmed, et saavutada keskkonna kui terviku kaitse kõrge tase, ilma et see piiraks direktiivi [85/337] ja muude asjakohaste ühenduse sätete kohaldamist.”
10

Sama direktiivi artikkel 15 „Juurdepääs teabele ja üldsuse osalemine loamenetluses” näeb ette:
„1.   Liikmesriigid tagavad, et asjaomasele üldsusele antakse õigeaegsed ja tõhusad võimalused võtta osa järgmistest menetlustest:

uute käitiste lubade väljastamine,

Sellisest menetlusest võetakse osa V lisas sätestatud korras.


4.   [Lõiget 1] kohaldatakse [muu hulgas nõukogu 7. juuni 1990. aasta] direktiivi 90/313/EMÜ [mis käsitleb vaba juurdepääsu keskkonnateabele (EÜT L 158, lk 56; ELT eriväljaanne 15/01, lk 402)] artikli 3 lõigetes 2 ja 3 ettenähtud piirangute kohaselt.

”
11

Direktiivi 96/61 artikkel 15a „Õiguskaitse kättesaadavus” on sõnastatud järgmiselt:
„Liikmesriigid tagavad, et kooskõlas siseriikliku õigussüsteemiga oleks asjaomasel elanikkonnal:

juurdepääs kaebuste lahendamisele kohtus või mõnes muus sõltumatus ja erapooletus organis, mis on seaduslikult asutatud, et vaidlustada otsuste, seaduste ja puuduste sisulist või protseduurilist seaduslikkust seoses käesoleva direktiivi sätete kohase üldsuse kaasamisega.

Iga selline menetlus on erapooletu, õiglane, õigeaegne ja mitte üle jõu käivalt kulukas.

”
12
Direktiivi 96/61 I lisa „Artiklis 1 nimetatud tööstuslike tegevusalade liigid” punktis 5.4 on nimetatud „«[p]rügilad, kuhu ladestatakse üle kümne tonni ööpäevas või mille üldmaht on 25000 tonni, v.a püsijäätmete prügilad”.

13

Sama direktiivi V lisa „Üldsuse kaasamine otsuste tegemisse” näeb muu hulgas ette:

„1.

Üldsust teavitatakse (kas avalike teadaannete või muude sobivate vahendite, näiteks võimalusel elektroonilise ajakirjanduse abil) järgmistest küsimustest otsuse tegemise varases etapis või hiljemalt siis, kui teavet saab nõuetekohaselt esitada:

c)

üksikasjad pädevate asutuste kohta, kes vastutavad otsuse tegemise eest, asutuste kohta, kust saab ajakohast teavet, asutuste kohta, kellele võib esitada märkusi ja küsimusi, ning märkuste ja küsimuste edastamise ajakava kohta;

f)

teadaanne selle kohta, millal, kus ja kuidas tehakse asjakohane teave kättesaadavaks;
”
Direktiiv 2003/4/EÜ

14
Euroopa Parlamendi ja nõukogu 28. jaanuari 2003. aasta direktiivi 2003/4/EÜ keskkonnateabele avaliku juurdepääsu ja nõukogu direktiivi 90/313/EMÜ kehtetuks tunnistamise kohta (EÜT L 41, lk 26, ELT eriväljaanne 15/07, lk 375) põhjendus 16 on sõnastatud järgmiselt:
„Õigus teabele tähendab seda, et teabe avalikustamine peaks olema üldnõue ja et riigiasutustel oleks lubatud keskkonnateabe saamise taotlust tagasi lükata ainult teatavatel konkreetsetel ja selgelt määratletud juhtudel. Keeldumise põhjuste tõlgendamine peaks olema piiratud, nii et avalikustamisega seotud üldsuse huvi oleks võrreldav avalikustamisest keeldumise huviga. Keeldumise põhjus tuleb taotlejale teatada käesolevas direktiivis sätestatud tähtaja jooksul.”
15

Direktiivi artikli 4 lõigetes 2 ja 4 on muu hulgas sätestatud:

„2.   Liikmesriigid võivad sätestada keskkonnateabe taotluse tagasilükkamise, kui teabe avalikustamine võib kahjustada:

d)

äri- või tööstusteabe konfidentsiaalsust, kui selline konfidentsiaalsus on sätestatud siseriiklike või ühenduse õigusnormidega, et kaitsta seaduslikke majandushuvisid, sealhulgas avalikku huvi säilitada statistilist konfidentsiaalsust või maksude salastatust;

Lõikes [...] 2 mainitud tagasilükkamise põhjuste tõlgendamine peaks olema piiratud, võttes arvesse, kas avalikustamine teeniks konkreetsel üksikjuhul üldsuse huvisid. Igal üksikjuhul tuleb avalikustamisega teenitavaid üldsuse huvisid võrrelda tagasilükkamisega teenitavate huvidega.

4.   Riigiasutuste valduses olev või nende nimel hoitav keskkonnateave, mida taotleja on taotlenud, tehakse kättesaadavaks osaliselt, kui kogu taotletavast teabest on võimalik eraldada lõike 1 punktide d ja e või lõike 2 reguleerimisalasse kuuluvat teavet.”
Direktiiv 2003/35

16

Direktiivi 2003/35 põhjendus 5 osutab, et liidu õigusaktid tuleb viia vastavusse Århusi konventsiooniga, et saaks selle ratifitseerida.
Slovaki õigus
Menetlusnõuded
17

Tsiviilkohtumenetluse seadustiku artikli 135 lõikes 1 on sätestatud:
„[...] Ühtlasi on kohtule siduvad Ústavný súd Slovenskej republiky otsused või Euroopa Inimõiguste Kohtu põhiõigusi ja -vabadusi puudutavad otsused.”
18

Seadus nr 38/1993, mis käsitleb Ústavný súd Slovenskej republiky korraldust, menetlust ja kohtunike staatust, näeb põhikohtuasjas kohaldatavas redaktsioonis artikli 56 lõikega 6 ette:
„Kui Ústavný súd Slovenskej republiky tühistab pädeva kohtu lahendi, meetme või muu toimingu ja saadab asja talle tagasi, on kohtuasjas otsuse tegija, meetme võtja või toimingu sooritaja kohustatud asja uuesti läbi vaatama ja lahendama. Selles menetluses või toimingus on talle siduv Ústavný súd Slovenskej republiky právny názor [õiguslik seisukoht].”
Keskkonnamõju hindamist, planeerimist ja kompleksluba reguleerivad sätted

– Seadus nr 24/2006

19

Seaduse nr 24/2006 keskkonnamõju hindamise ning mõningate seaduste muutmise kohta artikli 1 lõige 1 sätestab põhikohtuasjas kohaldatavas redaktsioonis:

„Käesolev seadus reguleerib:

a)

protsessi, mille käigus spetsialistid ja üldsus hindavad keskkonnamõju, mida võivad avaldada


(2)

kavandatav tegevus – enne asukohavaliku otsuse vastuvõtmist või enne vastava loa andmist erisätete alusel.

”
20

Selle seaduse artikkel 37 sätestab:

„[...]

(6)

Tegevuse kohta antud lõplik hinnang kehtib kolm aastat selle andmisest arvates. Kui selle tähtaja jooksul on erisätete alusel alustatud asukohavaliku või teostusloa andmise menetlust, säilitab lõplik hinnang kehtivuse.

(7)

Tegevuse kohta antud lõpliku hinnangu kehtivust võib taotleja avalduse alusel kaheks aastaks korduvalt pikendada, kui ta esitab kirjalikud tõendid selle kohta, et kavandatav tegevus ja asukohatingimused ei ole oluliselt muutunud, ühtki uut asjaolu tegevuse hindamisaruande sisuga seonduvalt ei ole ilmnenud ja uut tehnoloogiat, mis sobiks kavandatava tegevuse läbiviimiseks, ei ole välja töötatud. Tegevuse kohta antud lõpliku hinnangu kehtivuse pikendamise otsuse võtab vastu pädev asutus.”

21

Nimetatud seaduse artikli 65 lõige 5 täpsustab:
„Kui lõplik hinnang on antud enne 1. veebruari 2006 ja hindamisele kuuluva tegevuse jaoks teostusloa andmise menetlust ei ole erisätete alusel alustatud, esitatakse kehtivuse pikendamise avaldus ministeeriumile artikli 37 lõike 7 kohaselt.”
– Seadus nr 50/1976

22

Planeerimis- ja ehitusseadustiku nr 50/1976 artikkel 32 sätestab põhikohtuasjas kohaldatavas redaktsioonis:
„Ehitise asukohavalik, maakasutuse sihtotstarbe muutmine ja oluliste huvide kaitse maa-alal võib toimuda ainult planeeringu kehtestamise otsuse alusel, mis on vormistatud kui
a)

ehitise asukohavaliku otsus;
”
– Seadus nr 245/2003
23

Seaduse nr 245/2003 saastuse kompleksse vältimise ja vähendamise ning mõningate seaduste muutmise kohta, mida on omakorda muudetud seadusega nr 532/2005, (edaspidi „seadus nr 245/2003”) artikli 8 lõiked 3 ja 4 sätestavad:
„(3)   Kui tegemist on kompleksse käitiseloaga, mille puhul on ühtlasi nõutav loa andmine uuele ehitisele või olemasoleva ehitise ümberehitamine, hõlmab menetlus ka planeerimismenetlust, muudatust puudutavat menetlust, mis eelneb ehitise valmimisele, ja ümberkorraldustööde loamenetlust.
(4)   Planeerimismenetlus, käitise keskkonnamõju hindamine ja raskete tööstusõnnetuste ärahoidmise tingimuste kindlaksmääramine ei ole kompleksse loaga hõlmatud.”

24

Selle seaduse artikli 11 lõige 2 täpsustab:

„[Kompleksloa] taotlusele lisatakse:


c)
keskkonnamõju hindamise menetluse tulemusena antud lõplik hinnang, kui see on käitamiseks nõutav,

g)

planeeringu kehtestamise otsus, kui tegemist on uue käitisega või olemasoleva käitise laiendamisega [...]”
25

Nimetatud seaduse artikkel 12 „Menetluse algatamine” sätestab:
„[...]
(2)   Kui haldusasutus on tuvastanud, et taotlus on puudusteta, ning on kindlaks teinud, kes on menetlusosalised ja milliseid ametiasutusi asi puudutab,

c)

avaldab ta taotluse oma veebilehel ilma lisadeta, mis ei ole elektroonilisel kujul kättesaadavad, ning paneb tähtsamad andmed esitatud taotluse, käitaja ja käitamise kohta vähemalt 15 päevaks välja oma ametlikule teadetetahvlile,

”

Põhikohtuasi ja eelotsuse küsimused
Haldusmenetlus
26
Mesto Pezinok võttis 26. juunil 1997 üldkorraldusega nr 2/1997 vastu planeeringu, mis näeb ette prügila rajamise „Nová jama” (uus kaevandus) nimelisse kohta, kust ammutati pinnast tellisetehastele.
27
Võttes aluseks prügila asukohavaliku projekti kohta Pezinské tehelne as poolt 16. detsembril 1998 esitatud hindamisaruande, viis keskkonnaministeerium 1999. aastal läbi keskkonnamõju hindamise. Ta andis lõpliku hinnangu 26. juulil 1999.
28
Ekologická skládka esitas 7. augustil 2002 Mesto Pezinoki pädevale teenistusele taotluse teha planeeringu kehtestamise otsus prügila rajamiseks Nová jama asukohta.
29
Pezinské tehelne as-i taotluse alusel otsustas keskkonnaministeerium 27. märtsil 2006 pikendada oma 26. juuli 1999. aasta lõpliku hinnangu kehtivust kuni 1. veebruarini 2008.
30
Mesto Pezinok andis 30. novembri 2006. aasta otsusega – sõnastuses, mis tuleneb Krajský stavebný úrad v Bratislave (Bratislava maakonna ehitusamet) 7. mai 2007. aasta otsusest – Ekologická skládka taotluse alusel loa prügila rajamiseks Nová jama asukohta.
31
Ekologická skládka esitas 25. septembril 2007 kompleksloa taotluse ning Slovenská inšpekcia životného prostredia, Inšpektorát životného prostredia Bratislava (Slovaki keskkonnainspektsiooni Bratislava osakond, edaspidi „inšpektorát”) algatas ühtse menetluse seaduse nr 245/2003 alusel, millega on üle võetud direktiiv 96/61. Koos teiste keskkonnakaitseasutustega avaldas ta selle taotluse 17. oktoobril 2007 ning määras üldsuse ja asjassepuutuvate riigiasutuste seisukohtade esitamise tähtajaks 30 päeva.
32
Kuna põhikohtuasja kaebuse esitajad väitsid, et Ekologická skládka esitatud kompleksloa taotlus on puudulik, kuna sellele ei olnud lisatud – nagu näeb ette seaduse nr 245/2003 artikli 11 lõike 2 punkt g – prügila asukohavaliku planeeringu kehtestamise otsust, siis peatas inšpektorát ühtse menetluse 26. novembril 2007 ja palus esitada see otsus.
33
Ekologická skládka esitas otsuse 27. detsembril 2007 märkusega, et ta peab seda ärisaladuseks. Märkust arvestades ei teinud inšpektorát nimetatud dokumenti põhikohtuasja kaebuse esitajatele kättesaadavaks.
34

Inšpektorát väljastas 22. jaanuaril 2008 Ekologická skládkale käitise kompleksloa „Pezinoki prügila” rajamiseks ja käitamiseks.
35

Põhikohtuasja kaebuse esitajad esitasid selle otsuse peale vaide inšpekciale, mis on kõrgemalseisev keskkonnaasutus. See asutus otsustas prügila asukohavaliku planeeringu kehtestamise otsuse välja panna ametlikule teadetetahvlile 14. märtsist kuni 14. aprillini 2008.
36

Teise tasandi haldusmenetluses osutasid põhikohtuasja kaebuse esitajad eeskätt õigusnormide rikkumisele seeläbi, et ühtne menetlus algatati prügila asukohavaliku planeeringu kehtestamise otsust välja nõudmata ja hiljem, kui otsus oli esitatud, ei avaldatud seda põhjendusel, et tegemist on ärisaladusega.
37

Inšpekcia jättis vaide 18. augusti 2008. aasta otsusega põhjendamatuse tõttu rahuldamata.
Kohtumenetlus
38
Põhikohtuasja kaebuse esitajad esitasid inšpekcia 18. augusti 2008. aasta otsuse peale kaebuse Krajský súd Bratislavale (Bratislava ringkonnakohus), kes tegutseb esimese astme halduskohtuna. See kohus jättis 4. detsembri 2008. aasta otsusega kaebuse rahuldamata.
39
Selle kohtuotsuse peale esitasid põhikohtuasja kaebuse esitajad apellatsioonkaebuse Najvyšší súd Slovenskej republikyle (Slovaki Vabariigi ülemkohus).
40
See kohus peatas kompleksloa täitmise 6. aprilli 2009. aasta määrusega.
41
Sama kohus muutis 28. mai 2009. aasta otsusega Krajský súd Bratislava kohtuotsust ning tühistas inšpekcia 18. augusti 2008. aasta otsuse ja inšpektoráti 22. jaanuari 2008. aasta otsuse, heites pädevatele ametiasutustele ette peamiselt seda, et nad ei järginud sätteid, mis reguleerivad asjast huvitatud üldsuse osalemist ühtses menetluses ega hinnanud piisava põhjalikkusega prügila rajamise keskkonnamõju.
42
Ekologická skládka esitas 25. juunil 2009 Ústavný súd Slovenskej republikyle (Slovaki Vabariigi konstitutsioonikohus) kaebuse Najvyšší súd Slovenskej republiky 6. aprilli 2009. aasta määruse põhiseadusele vastavuse kontrollimiseks ning 3. septembril 2009 kaebuse sama kohtu 28. mai 2009. aasta otsuse põhiseadusele vastavuse kontrollimiseks.
43
Ústavný súd Slovenskej republiky tuvastas 27. mai 2010. aasta kohtuotsusega, et Najvyšší súd Slovenskej republiky rikkus Ekologická skládka põhiõigust kohtulikule kaitsele, mida tunnustab põhiseaduse artikli 46 lõige 1, omandiõigust, mis on põhiseaduse artikli 20 lõikega 1 tunnustatud põhiõigus, ja õigust oma omandit segamatult kasutada, mida tunnustab Roomas 4. novembril 1950 alla kirjutatud inimõiguste ja põhivabaduste kaitse Euroopa konventsiooni lisaprotokolli artikkel 1.
44
Ta leidis nimelt, et Najvyšší súd Slovenskej republiky ei ole arvesse võtnud kõiki haldusmenetluses kohaldatavaid põhimõtteid ja on ületanud oma pädevuse piire, kontrollides menetluse ja keskkonnamõju hindamise otsuse seaduslikkust, kuigi kaebuse esitajad seda ei vaidlustanud, ning et tal puudus pädevus neis küsimustes otsust teha.
45
Sellest tulenevalt tühistas Ústavný súd Slovenskej republiky oma otsusega vaidlustatud kohtumääruse ja kohtuotsuse ning saatis kohtuasja tagasi Najvyšší súd Slovenskej republikyle uue otsuse tegemiseks.
46
Najvyšší súd Slovenskej republiky märgib, et mitmed menetlusosalised tema lahendatavas kohtuasjas väidavad, et Ústavný súd Slovenskej republiky 27. mai 2010. aasta kohtuotsus on talle siduv. Ta toonitab siiski, et tal on ikka veel kahtlusi, kas vaidlustatud otsused on liidu õigusega kooskõlas.
47
Neil asjaoludel otsustas Najvyšší súd Slovenskej republiky menetluse peatada ja esitada Euroopa Kohtule järgmised eelotsuse küsimused:
„1.
Kas [liidu] õigus (eelkõige ELTL artikkel 267) kohustab liikmesriigi ülemkohut või annab talle õiguse esitada omal algatusel Euroopa […] Kohtule eelotsusetaotlus isegi juhul, kui põhikohtumenetluses on niisugune olukord: konstitutsioonikohus tühistas ülemkohtu otsuse, mis põhines peamiselt [liidu] keskkonnaõiguse normi kohaldamisel, ning tegi sellele kohtule ülesandeks järgida konstitutsioonikohtu õiguslikke hinnanguid ühe kohtumenetluse poole menetlusõiguste ja põhiõiguste rikkumise osas, kuid milles ei olnud arvesse võetud, et kohtuvaidlus on [liidu õiguse] kohaldamisalas? Teisisõnu: kui konstitutsioonikohus, kes on käesolevas menetluses viimase astme kohus, ei jõudnud järeldusele, et Euroopa […] Kohtule tuleks esitada eelotsuse küsimused ja jättis põhikohtumenetluses ajutiselt kohaldamata õiguse vastuvõetavale keskkonnale ja keskkonnakaitsele.
2

Kas saastuse kompleksse vältimise põhieesmärki –, mis tuleneb eelkõige […] direktiivi [96/61] põhjendustest 8, 9 ja 23 ja artiklitest 1 ja 15 ning keskkonnakaitse [liidu õiguse] raamistikust – vältida ja vähendada saastust, sh üldsuse osalusel, et saavutada keskkonna kui terviku kaitse kõrge tase, on võimalik saavutada niisuguses menetluses, milles asjaomasele üldsusele ei ole kompleksse vältimise menetluse algatamise kuupäevaks tehtud kättesaadavaks kogu asjassepuutuvat dokumentatsiooni ([…] direktiivi [96/61] artikkel 6 koosmõjus artikliga 15), eriti otsust prügila asukoha kohta, ning millele järgnevas esimese tasandi menetluses esitab taotleja puuduva dokumendi tingimusel, et seda ei esitataks teistele menetlusosalistele, kuna tegemist on ärisaladusega kaetud dokumendiga, samas kui võib mõistlikult eeldada, et otsus prügila asukoha kohta (eriti selle otsuse põhjendus) mõjutab esitatavaid argumente, märkusi ja muid soovitusi olulisel määral?

3

Kas niisugusel juhul, kui selle hinnangu kehtivust, mille keskkonnaministeerium 1999. aastal ühe keskkonnamõju hindamise menetluse kokkuvõttena andis, pikendatakse mitme aasta pärast pelga otsusega, ilma uut keskkonnamõju hindamist läbi viimata, on täidetud […] direktiivi [85/337] eesmärgid, eelkõige [liidu] keskkonnaõiguse seisukohast, ning täpsemalt: kas on täidetud artiklis 2 sätestatud tingimus, mille kohaselt tuleb enne teatavatele projektidele loa andmist hinnata nende keskkonnamõju, ehk teisisõnu: kas saab väita, et kui […] direktiivi [85/337] tähenduses on otsus korra vastu võetud, siis on see määramata kestusega?

4

Kas […] direktiivist [96/61] (eelkõige selle preambulist ning artiklitest 1 ja 15a) üldiselt tulenev nõue – mille kohaselt tagab iga liikmesriik saastuse vältimise ja vähendamise ka sellega, et annab üldsusele erapooletud, õiglased ja õigeaegsed õiguskaitsevahendid vastavalt […] direktiivi [85/337] artiklile 10a ning Århusi konventsiooni artiklile 6 ja artikli 9 lõigetele 2 ja 4 – hõlmab ka võimalust, et nimetatud üldsus saaks taotleda, et võetaks vastu siseriikliku õigusega kooskõlas olev ajutine haldus- või kohtulik meede (näiteks kohtu korraldus peatada kompleksloa täitmine), mis lubab ajutiselt – kuni sisulise otsuse tegemiseni – katkestada kavandatud prügila rajamise?

5

Kas on võimalik, et kohtuotsusega – millega täidetakse […] direktiivis [96/61], […] direktiivis [85/337] või Århusi konventsiooni artikli 9 lõigetes 2 ja 4 sätestatud tingimust ehk kohaldatakse seal üldsuse jaoks ettenähtud õigust kohtulikule kaitsele Euroopa Liidu keskkonnapoliitikat reguleeriva ELTL artikli 191 lõigete 1 ja 2 tähenduses – rikutakse ebaseaduslikult käitaja omandiõigust, mille tagab inimõiguste ja põhivabaduste kaitse Euroopa konventsiooni lisaprotokolli artikkel 1, näiteks sellega, et kohtumenetluses tühistatakse taotlejale uue käitise rajamiseks antud lõplik kompleksluba?”

Eelotsuse küsimuste analüüs
Vastuvõetavus
48
Inšpekcia, Ekologická skládka ja Slovaki valitsus vaidlustavad erinevatel alustel eelotsusetaotluse või teatavate küsimuste vastuvõetavuse.
49
Esiteks on inšpekcia ja Ekologická skládka sõnul kõik küsimused vastuvõetamatud, kuna need käsitlevad olukordi, mis on täielikult reguleeritud siseriiklike normidega, st aktidega, millega on üle võetud direktiivid 85/337 ja 96/61. Ekologická skládka järeldab sellest, et neil direktiividel ei ole vahetut õigusmõju, samas kui inšpekcia leiab, et need on piisavalt selged, mis muudab eelotsuse taotlemise asjatuks. Inšpekcia märgib ühtlasi, et eelotsuse küsimused oleks tulnud esitada Najvyšší súd Slovenskej republiky menetluse esimeses staadiumis. Ka Ekologická skládka hinnangul on küsimused üleliigsed, kuna Najvyšší súd Slovenskej republiky on nüüd juba kohustatud järgima Ústavný súd Slovenskej republiky õiguslikke hinnanguid ja kuna ükski põhikohtuasja menetlusosaline ei ole palunud nende küsimustega Euroopa Kohtu poole pöörduda.
50
Teiseks väidab Ekologická skládka, et kuna siseriiklik õigus teeb vahet ühtse menetluse, planeerimismenetluse ja keskkonnamõju hindamise vahel, siis ei oma teine ja kolmas küsimus põhikohtuasja lahendamise seisukohast enam tähtsust. Inšpekcia arvates on selle vaheteoga põhjendatud kolmanda, neljanda ja viienda küsimuse vastuvõetamatus. See tähendab nimelt, et planeeringu kehtestamise otsuse või keskkonnamõju hindamise puudused ei mõjuta kompleksloa seaduslikkust.
51
Kolmandaks on neljas küsimus Ekologická skládka ja Slovaki valitsuse hinnangul hüpoteetiline. Ühelt poolt on Najvyšší súd Slovenskej republiky 6. aprilli 2009. aasta kohtumäärusega ette nähtud esialgse õiguskaitse abinõud nüüd juba oma toime täielikult minetanud. Teisalt ei oma see küsimus eelotsusetaotluse esitanud kohtus käimasolevas menetlusstaadiumis enam tähtsust, kuna see ei puuduta uute esialgse õiguskaitse abinõude määramist, vaid pigem vaidlustatud haldusaktide kehtivust.
52
Neljandaks ja viimaseks väidab Ekologická skládka, et ka viies küsimus on hüpoteetiline, kuna see puudutab otsust, mille Najvyšší súd Slovenskej republiky teeb põhikohtuasja menetluse lõpus. Pealegi on see küsimus vastuvõetamatu ka seetõttu, et tegemist on siseriikliku konstitutsiooniõiguse tõlgendamisega.
53
Selles osas peab meeles pidama, et väljakujunenud kohtupraktika kohaselt on vaid siseriiklik kohus, kes asja menetleb ja kes vastutab tehtava lahendi eest, pädev kohtuasja erisusi arvestades hindama, kas kohtuotsuse tegemiseks on vaja eelotsust ja kas Euroopa Kohtule esitatud küsimustel on kohtuasja suhtes tähtsust. Seega juhul, kui küsimused puudutavad liidu õiguse tõlgendamist, on Euroopa Kohus põhimõtteliselt kohustatud tegema eelotsuse (10. märtsi 2009. aasta otsus kohtuasjas C-169/07: Hartlauer, EKL 2009, lk I-1721, punkt 24, ja 19. juuli 2012. aasta otsus kohtuasjas C-470/11: Garkalns, punkt 17).
54
Liidu õigust puudutavate eelotsuseküsimuste asjakohasust seega eeldatakse. Liikmesriigi kohtu esitatud eelotsusetaotluse saab Euroopa Kohus tagasi lükata vaid siis, kui on ilmselge, et taotletud liidu õiguse tõlgendusel ei ole mingit seost põhikohtuasja asjaolude või esemega, kui kõnealune probleem on hüpoteetiline või kui Euroopa Kohtule ei ole teada talle esitatud küsimusele tarviliku vastuse andmiseks vajalikud faktilised või õiguslikud asjaolud (1. juuni 2010. aasta otsus liidetud kohtuasjades C-570/07 ja C-571/07: Blanco Pérez ja Chao Gómez, EKL 2010, lk I-4629, punkt 36, ja 5. juuli 2012. aasta otsus kohtuasjas C-509/10: Geistbeck, punkt 48).
55
Ent argument, et siseriiklik õigus on kõikehõlmav, ei võimalda tuvastada, et eelotsusetaotluse esitanud kohtu osundatud liidu õigusnormide tõlgendamisel ei ole mingit seost põhikohtuasjaga, seda enam, et ei ole vaidlustatud, et osa kohaldamisele kuuluvatest siseriiklikest sätetest kujutab endast liidu aktide ülevõtmise meetmeid. Argument ei ole seega piisav, et kummutada eelmises punktis osutatud eeldus, et küsimused on asjakohased.
56
Tuleb nentida, et asjassepuutuvate direktiivide vahetu õigusmõju väidetav puudumine ei muuda seda analüüsi, kuna Euroopa Kohus on ELTL artikli 267 kohaselt pädev eelotsusetaotluse alusel otsustama liidu institutsioonide poolt vastu võetud aktide tõlgendamise üle, olenemata asjaolust, kas need on vahetult kohaldatavad või mitte (10. juuli 1997. aasta otsus kohtuasjas C-373/95: Maso jt, EKL 1997, lk I-4051, punkt 28; 16. juuli 2009. aasta otsus kohtuasjas C-254/08: Futura Immobiliare jt, EKL 2009, lk I-6995, punkt 34, ja 27. novembri 2012. aasta otsus kohtuasjas C-370/12: Pringle, punkt 89). Lisaks, mis puudutab eelotsusetaotluse väidetavat tarbetust, kuna kohaldatavad normid on selged, siis tuleb meenutada, et ELTL artikkel 267 lubab liikmesriigi kohtul alati, kui ta peab seda otstarbekaks, esitada Euroopa Kohtule tõlgendusküsimusi (vt selle kohta 26. mai 2011. aasta otsus liidetud kohtuasjades C-165/09-C-167/09: Stichting Natuur en Milieu jt, EKL 2011, lk I-4599, punkt 52 ja seal viidatud kohtupraktika).
57
Inšpekcia ja Ekologická skládka ülejäänud argumendid, millega püütakse näidata, et kogu eelotsusetaotlus on vastuvõetamatu, on seotud esimese küsimuse esemega ja seega annab Euroopa Kohus neile hinnangu selle küsimuse analüüsimisel.
58

Seoses asjaoludega, mis seonduvad sellega, et erinevad menetlused on siseriiklikus õiguses üksteisest eraldatud, on oluline rõhutada, et eelotsusetaotluse esitanud kohus on küsimuses, millised järeldused tuleb sellest eraldatusest teha, hoopis teistsugusel seisukohal kui inšpekcia ja Ekologická skládka. ELTL artiklis 267 ette nähtud menetluses on Euroopa Kohtu ja eelotsusetaotluse esitanud kohtu ülesanded üksteisest selgelt eraldatud ning üksnes viimane on pädev tõlgendama siseriiklikke õigusakte (17. juuni 1999. aasta otsus kohtuasjas C-295/97: Piaggio, EKL 1999, lk I-3735, punkt 29, ja 17. juuli 2008. aasta otsus kohtuasjas C-500/06: Corporación Dermoestética, EKL 2008, lk I-5785, punkt 21). Siit tulenevalt ei ole need asjaolud piisavad, et tõendada, et esitatud küsimustel ilmselgelt puudub seos põhikohtuasja asjaolude või esemega.
59

Neljanda küsimuse vastuvõetavuse osas nähtub eelotsusetaotlusest, et Najvyšší súd Slovenskej republiky rakendas uusi esialgse õiguskaitse abinõusid eesmärgiga peatada põhikohtuasjas arutusel olevate otsuste toime. Veel enam, Ekologická skládka täpsustab oma kirjalikes seisukohtades, et tema hinnangul on otstarbekas esitada nende abinõude peale kaebus. Neil asjaoludel ei ilmne, et neljandat küsimust võiks pidada hüpoteetiliseks.
60

Lõpetuseks, mis puudutab viienda küsimuse vastuvõetavust, siis on selge, et Ústavný súd Slovenskej republiky leidis, et Najvyšší súd Slovenskej republiky ei ole 28. mai 2009. aasta otsusega järginud Ekologická skládka omandiõigust, kui ta tuvastas, et kompleksluba on antud tingimustel, mis on liidu õigusega vastuolus. Kuna eelotsusetaotluse esitanud kohtul on endiselt kahtlusi, kas põhikohtuasjas vaidlustatud otsused on liidu õigusega kooskõlas, siis ei ole viies küsimus puhtalt hüpoteetiline. Pealegi nähtub küsimuse sõnastusest, et see ei käsitle siseriikliku konstitutsiooniõiguse tõlgendamist.
61

Seega tuleb eelotsusetaotluse esitanud kohtu küsimused tunnistada vastuvõetavaiks.
Esimene küsimus
62
Esimese küsimusega soovib eelotsusetaotluse esitanud kohus sisuliselt selgitust, kas ELTL artiklit 267 tuleb tõlgendada nii, et liikmesriigi kohus võib omal algatusel pöörduda Euroopa Kohtu poole eelotsusetaotlusega isegi siis, kui ta lahendab kohtuasja, mille liikmesriigi konstitutsioonikohus saatis tagasi pärast tema esimese otsuse kassatsiooniastmes tühistamist, ja kui siseriiklik õigusnorm kohustab teda vaidluse lahendamisel järgima viimati nimetatud kohtu õiguslikke seisukohti. Samuti on tal küsimus, kas ELTL artiklit 267 tuleb tõlgendada nii, et see paneb samale liikmesriigi kohtule kohustuse pöörduda Euroopa Kohtu poole, samas kui tema otsuste peale saab konstitutsioonikohtule edasi kaevata, piirdudes liikmesriigi põhiseaduse või rahvusvahelise konventsiooniga tagatud õiguste ja vabaduste võimaliku rikkumise kontrollimisega.
63
Sissejuhatuseks olgu märgitud, et esimese küsimusega soovib Najvyšší súd Slovenskej republiky veel selgitust, kas liidu õigus lubab tal jätta kohaldamata siseriikliku õigusnormi, mis keelab tal tõstatada väidet, et seda õigust on rikutud, kui põhikohtuasja pooled ei ole seda esitanud. Eelotsusetaotlusest nähtub siiski, et see küsimus puudutab ainult direktiivi 85/337 ja nii on sellele vaja vastata vaid juhul, kui kolmandale küsimusele antavat vastust arvestades selgub, et see direktiiv kuulub põhikohtuasjas kohaldamisele.
64
Mis puudutab esimese eelotsuse küsimuse muid aspekte, siis väljakujunenud kohtupraktika kohaselt annab ELTL artikkel 267 liikmesriikide kohtutele asja Euroopa Kohtusse saatmiseks äärmiselt ulatusliku pädevuse, kui nad leiavad, et nende lahendada olevas asjas on tekkinud küsimusi, mis nõuavad liidu õigusnormi tõlgendamist või selle kehtivuse hindamist ning mis on vajalikud menetluses oleva asja lahendamiseks (27. juuni 1991. aasta otsus kohtuasjas C-348/89: Mecanarte, EKL 1991, lk I-3277, punkt 44, ja 5. oktoobri 2010. aasta otsus kohtuasjas C-173/09: Elchinov, EKL 2010, lk I-8889, punkt 26).
65
ELTL artikkel 267 annab seega liikmesriikide kohtutele pädevuse ja – kui see on asjakohane – paneb neile kohustuse esitada eelotsusetaotlus, kui see kohus leiab kas omal algatusel või poolte taotlusel, et kohtuvaidluse sisulises küsimuses esineb selle artikli esimeses lõigus nimetatud asjaolu (10. juuli 1997. aasta otsus kohtuasjas C-261/95: Palmisani, EKL 1997, lk I-4025, punkt 20, ja 21. juuli 2011. aasta otsus kohtuasjas C-104/10: Kelly, EKL 2011, lk I-6813, punkt 61). Seega asjaolu, et põhikohtuasja pooled ei tõstatanud eelotsusetaotluse esitanud kohtus liidu õiguse küsimust, ei takista asja saatmist Euroopa Kohtusse (16. juuni 1981. aasta otsus kohtuasjas 126/80: Salonia, EKL 1981, lk 1563, punkt 7, ja 8. märtsi 2012. aasta otsus kohtuasjas C-251/11: Huet, punkt 23).
66
Eelotsusetaotlus põhineb nimelt kohtutevahelisel dialoogil, mille alustamine sõltub täielikult liikmesriigi kohtu hinnangust taotluse esitamise asjakohasusele ja vajalikkusele (16. detsembri 2008. aasta otsus kohtuasjas C-210/06: Cartesio, EKL 2008, lk I-9641, punkt 91, ja 9. novembri 2010. aasta otsus kohtuasjas C-137/08: VB Pénzügyi Lízing, EKL 2010, lk I-10847, punkt 29).
67
Pealegi ei saa siseriikliku menetlusnormi olemasolu kahtluse alla seada liikmesriigi kohtute õigust esitada Euroopa Kohtule eelotsusetaotlus, kui neil on –nagu põhikohtuasjas – kahtlused liidu õiguse tõlgendamise osas (eespool viidatud kohtuotsus Elchinov, punkt 25, ja 20. oktoobri 2011. aasta otsus kohtuasjas C-396/09:, Interedil, EKL 2011, lk I-9915, punkt 35).
68
Siseriiklik õigusnorm, mille alusel kõrgema astme kohtu antud hinnangud on liikmesriigi kohtule siduvad, ei saa seega võtta sellelt kohtult õigust esitada Euroopa Kohtule tõlgendusküsimusi liidu õiguse kohta, millega seoses need õiguslikud hinnangud anti. Ta peab saama vabalt esitada Euroopa Kohtule küsimusi, mis tal tekivad, kui ta leiab, et kõrgema astme kohtu antud õigusliku hinnangu tõttu võidakse teha kohtuotsus, mis on vastuolus liidu õigusega (9. märtsi 2010. aasta otsus kohtuasjas C-378/08: ERG jt, EKL 2010, lk I-1919, punkt 32; ja eespool viidatud kohtuotsus Elchinov, punkt 27).
69
Tuleb rõhutada, et selles staadiumis on liikmesriigi kohus, kes on kasutanud ELTL artikliga 267 antud pädevust, põhikohtuasja lahendamisel seotud tõlgendusega, mille Euroopa Kohus on asjassepuutuvatele sätetele andnud, ning peab vajaduse korral kalduma kõrvale kõrgema kohtu hinnangutest, kui ta leiab viidatud tõlgenduse alusel, et need ei ole kooskõlas liidu õigusega (eespool viidatud kohtuotsus Elchinov, punkt 30).
70

Eelmistes punktides mainitud põhimõtted kehtivad samamoodi eelotsusetaotluse esitanud kohtu suhtes, kui on tegemist asjaomase liikmesriigi konstitutsioonikohtu õigusliku seisukohaga, sest tulenevalt kindlalt väljakujunenud kohtupraktikast ei või siseriikliku õiguse sätted, isegi kui need on põhiseaduse sätted, kahjustada liidu õiguse ühtsust ja tõhusust (17. detsembri 1970. aasta otsus kohtuasjas 11/70: Internationale Handelsgesellschaft, EKL 1970, lk 1125, punkt 3, ja 8. septembri 2010. aasta otsus kohtuasjas C-409/06: Winner Wetten, EKL 2010, lk I-8015, punkt 61). Euroopa Kohus on ka juba selgitanud, et neid põhimõtteid kohaldatakse konstitutsioonikohtu suhetes kõigi teiste siseriiklike kohtutega (22. juuni 2010. aasta otsus liidetud kohtuasjades C-188/10 ja C-189/10: Melki ja Abdeli, EKL 2010, lk I-5667, punktid 41–45).
71

Siseriiklik säte, mis kohustab Najvyšší súd Slovenskej republikyt järgima Ústavný súd Slovenskej republiky õiguslikku seisukohta, ei saa seega takistada eelotsusetaotluse esitanud kohtu pöördumist Euroopa Kohtu poole eelotsuse küsimustega menetluse kestel igal ajal, mida ta peab sobivaks, ega vajaduse korral kõrvalekaldumist Ústavný súd Slovenskej republiky antud hinnangutest, kui need osutuvad liidu õigusega vastuolus olevaiks.
72

Lõpuks on Najvyšší súd Slovenskej republiky kui ülemkohus lausa kohustatud esitama Euroopa Kohtule eelotsusetaotluse, kui ta sedastab, et kohtuvaidluse sisulises küsimuses esineb ELTL artikli 267 esimeses lõigus nimetatud asjaolu. Nimelt sellest, et liikmesriigi kohtu otsuste peale saab edasi kaevata sama liikmesriigi konstitutsioonikohtule, piirdudes liikmesriigi põhiseaduse või rahvusvahelise konventsiooniga tagatud õiguste ja vabaduste võimaliku rikkumise kontrollimisega, ei saa järeldada, et seda kohut ei saa pidada kohtuks, mille otsuste peale ei saa siseriikliku õiguse järgi edasi kaevata ELTL artikli 267 kolmanda lõigu tähenduses.
73

Eeltoodut arvestades tuleb esimesele küsimusele vastata, et ELTL artiklit 267 tuleb tõlgendada nii, et sellisel liikmesriigi kohtul nagu eelotsusetaotluse esitanud kohus on kohustus pöörduda omal algatusel Euroopa Kohtu poole eelotsusetaotlusega isegi siis, kui ta lahendab kohtuasja, mille liikmesriigi konstitutsioonikohus saatis tagasi pärast tema esimese otsuse kassatsiooniastmes tühistamist, ja kui siseriiklik õigusnorm kohustab teda vaidluse lahendamisel järgima viimati nimetatud kohtu õiguslikke seisukohti.
Teine küsimus
74
Teise küsimusega soovib eelotsusetaotluse esitanud kohus sisuliselt selgitust, kas direktiivi 96/61 tuleb tõlgendada nii, et see nõuab, et käitise asukohavaliku planeeringu kehtestamise otsus oleks prügila loamenetluse algusest peale asjaomasele üldsusele kättesaadav. Samuti on tal küsimus, kas otsuse kättesaadavaks tegemisest keeldumist saab põhjendada, tuginedes ärisaladusele, mis kaitseb otsuses sisalduvat teavet, või kui ei saa, siis heastada otsuse asjaomasele üldsusele kättesaadavaks tegemisega teise tasandi haldusmenetluses.
75
Sissejuhatuseks tuleb nentida, et eelotsusetaotlusest nähtuvalt on põhikohtuasjas arutusel olev käitis prügila, kuhu ladestatakse üle 10 tonni jäätmeid ööpäevas või mille üldmaht ületab 25000 tonni. Käitis kuulub seega direktiivi 96/61 kohaldamisalasse, nagu tuleneb selle artiklist 1 koostoimes I lisa punktiga 5.4.
76
Selle direktiivi artikkel 15 näeb ette asjaomase üldsuse osalemise uute käitiste lubade väljastamise menetluses ja täpsustab, et menetlusest võetakse osa direktiivi V lisas sätestatud tingimustel. Lisa nõuab, et üldsust teavitataks muu hulgas andmetest asutuste kohta, kust saab asjakohast teavet, samuti sellest, millal ja kus tehakse teave üldsusele kättesaadavaks.
77
Neid üldsuse osalemise nõudeid tuleb tõlgendada Århusi konventsiooni eesmärke silmas pidades ja neid eesmärke arvesse võttes ning nagu nähtub direktiivi 96/61 osaliselt muutva direktiivi 2003/35 põhjendusest 5, tuleb liidu õigusaktid „viia konventsiooniga vastavusse” (12. mai 2011. aasta otsus kohtuasjas C-115/09: Bund für Umwelt und Naturschutz Deutschland, Landesverband Nordrhein-Westfalen, EKL 2011, lk I-3673, punkt 41). Konventsiooni artikli 6 lõige 6 sätestab, et asjast huvitatud üldsus peab saama tutvuda kogu teabega, mis pakub huvi otsuste tegemisel loa andmise kohta konventsiooni I lisas loetletud tegevuseks, mis hõlmab prügilaid, kuhu ladestatakse üle 10 tonni jäätmeid ööpäevas või mille üldmaht ületab 25000 tonni.
78
Seega peavad direktiivis 96/61 ette nähtud loamenetluses asjaomasele üldsusele põhimõtteliselt olema kättesaadavad kõik selles menetluses asjassepuutuvad andmed.
79
Eelotsusetaotlusest ja Euroopa Kohtule saadetud toimikust nähtub, et põhikohtuasjas arutusel oleva käitise asukohavaliku planeeringu kehtestamise otsus on üks neist meetmetest, mille alusel võetakse vastu lõplik otsus, kas käitist lubada või mitte, ning et see sisaldab teavet projekti keskkonnamõju kohta, tingimuste kohta, mis seatakse käitajale, et seda mõju piirata, vastuväidete kohta, mida pooled on esitanud planeeringumenetluse käigus, ja põhjuste kohta, millest lähtudes pädev asutus tegi oma valikud planeeringu kehtestamise otsuse vastuvõtmisel. Lisaks nõuavad kohaldatavad siseriiklikud sätted, et see tuleb lisada loataotlusele, mis saadetakse pädevale asutusele. Sellest järeldub, et planeeringu kehtestamise otsust tuleb pidada dokumendiks, mis sisaldab asjakohast teavet direktiivi 96/61 V lisa tähenduses ja mis põhimõtteliselt peab seega käitise loamenetluse kestel olema asjaomasele üldsusele kättesaadav.
80
Direktiivi 96/61 artikli 15 lõikest 4 selgub siiski, et asjaomase üldsuse osalemist võib piirata direktiivi 90/313 artikli 3 lõigetes 2 ja 3 ettenähtud piirangute kohaselt. Põhikohtuasja asjaolude toimumise ajal oli direktiiv 90/313 igatahes juba kehtetuks tunnistatud ja asendatud direktiiviga 2003/4. Arvestades viimasena nimetatud direktiivile lisatud vastavustabelit, kohustust viia liidu õigusaktid vastavusse Århusi konventsiooniga ja direktiivi 96/61 artikli 15 sõnastust, mis jäeti muutmata selle direktiivi hilisemal kodifitseerimisel Euroopa Parlamendi ja nõukogu 15. jaanuari 2008. aasta direktiivis 2008/1/EÜ saastuse kompleksse vältimise ja kontrolli kohta (ELT L 24, lk 8), tuleb asuda seisukohale, et direktiivi 96/61 artikli 15 lõiget 4 tuleb tõlgendada nii, et see viitab direktiivi 2003/4 artikli 4 lõigetes 1, 2 ja 4 sätestatud piirangutele.
81
Nimetatud artikli 4 lõike 2 esimese lõigu punkti d sõnastuse kohaselt võivad liikmesriigid sätestada teabetaotluse tagasilükkamise, kui teabe avalikustamine võib kahjustada äri- või tööstusteabe konfidentsiaalsust, kui selline konfidentsiaalsus on ette nähtud siseriikliku või liidu õigusega, et kaitsta seaduslikke majandushuve.
82
Sellegipoolest, eriti kui arvestada, milline tähtsus on asukohal ühe või teise direktiivis 96/61 mainitud tegevuse puhul, ja nagu tuleneb käesoleva kohtuotsuse punktist 79, ei saa seda teha otsuse puhul, millega ametiasutus kohaldatavatest planeerimisnõuetest lähtudes annab selle direktiivi kohaldamisalasse kuuluva käitise asukohavalikut puudutava loa.
83
Isegi kui eeldada, et ei ole välistatud, et erandjuhul võivad mõned planeeringu kehtestamise otsuse põhjendustes esitatud asjaolud sisaldada konfidentsiaalset äri- või tööstusteavet, on käesolevas asjas selge, et sellise teabe konfidentsiaalsuse kaitset on direktiivi 2003/4 artikli 4 lõiget 4 rikkudes kasutatud selleks, et keelata asjaomasel üldsusel igasugune, isegi osaline tutvumine põhikohtuasjas arutusel oleva käitise asukohavaliku planeeringu kehtestamise otsusega.
84
Sellest järeldub, et põhikohtuasjas arutusel oleva käitise asukohavaliku planeeringu kehtestamise otsuse asjaomasele üldsusele kättesaadavaks tegemisest keeldumine esimese tasandi haldusmenetluses ei olnud direktiivi 96/61 artikli 15 lõikes 4 sätestatud erandi alusel põhjendatud. Seega on eelotsusetaotluse esitanud kohtul tarvis välja selgitada, kas otsuse asjaomasele üldsusele kättesaadavaks tegemine teise tasandi haldusmenetluses on piisav, et kõrvaldada menetlusnõuete rikkumine esimese tasandi haldusmenetluses ja vältida selle tulemusena direktiivi 96/61 artikli 15 rikkumist.
85
Asjaomast valdkonda reguleerivate liidu õigusnormide puudumisel tuleb iga liikmesriigi siseriiklikus õiguskorras ette näha õigussubjektidele liidu õigusest tulenevate õiguste kaitse tagamise üksikasjalik kord; seda siiski tingimusel, et see ei ole ebasoodsam sarnaste riigisiseste olukordade suhtes kohaldatavast korrast (võrdväärsuse põhimõte) ega muuda liidu õiguskorrast tulenevate õiguste kasutamist tegelikult võimatuks või ülemäära raskeks (tõhususe põhimõte) (14. detsembri 1995. aasta otsus kohtuasjas C-312/93: Peterbroeck, EKL 1995, lk I-4599, punkt 12, ja 12. juuli 2012. aasta otsus kohtuasjas C-378/10: VALE Építési, punkt 48 ja seal viidatud kohtupraktika).
86
Mis puutub võrdväärsuse põhimõttesse, siis see nõuab, et kõik kaebustele kohaldatavad reeglid oleksid ühtemoodi kohaldatavad nii liidu õiguse rikkumisest tulenevate kaebuste puhul kui ka siseriikliku õiguse eiramisest tulenevate kaebuste puhul (vt eelkõige 19. juuli 2012. aasta otsus kohtuasjas C-591/10: Littlewoods Retail jt, punkt 31, ja 4. oktoobri 2012. aasta otsus kohtuasjas C-249/11: Byankov, punkt 70). Seega on liikmesriigi kohtu ülesanne kontrollida, kas siseriiklik õigus võimaldab sarnaseid siseriiklike menetlusnormide rikkumisi teise tasandi haldusmenetluse käigus kõrvaldada.
87
Mis puutub võrdväärsuse põhimõttesse, siis liidu õigus ei saa küll takistada seda, et kohaldatavad siseriiklikud õigusnormid lubavad teatud juhtudel kõrvaldada rikkumised liidu õigusega vastuolus olevatest toimingutest või aktidest, kuid selline võimalus peaks olema allutatud tingimusele, et seeläbi ei anta huvitatud isikutele võimalust hiilida kõrvale liidu eeskirjade täitmisest või olla vabastatud nende täitmisest ning et selline võimalus on rakendatav vaid erandkorras (3. juuli 2008. aasta otsus kohtuasjas C-215/06: komisjon vs. Iirimaa, EKL 2008, lk I-4911, punkt 57).
88
Selles osas on oluline rõhutada, et direktiivi 96/61 artikkel 15 kohustab liikmesriike andma asjaomasele üldsusele õigeaegsed ja tõhusad võimalused võtta osa loa väljastamise menetlusest. Seda sätet tuleb tõlgendada, pidades silmas sama direktiivi põhjendust 23, mille sõnastuse kohaselt peab üldsusele olema enne otsuse tegemist kättesaadav teave, mis on seotud uute käitiste tegevuslubade taotlemisega, ning Århusi konventsiooni artiklit 6, mis esiteks näeb ette – et tagada üldsuse osalemise tõhusus – üldsuse osalemise juba menetluse algetapis, kui kõik variandid on alles lahtised, ja teiseks, et vajalik info tuleb talle tutvumiseks esitada viivitamata. Sellest järeldub, et asjast huvitatud üldsusele peab esimese tasandi haldusmenetluse etapis enne esimese otsuse vastuvõtmist olema tutvumiseks esitatud kogu vajalik teave, mis on selle menetluseetapi ajal kättesaadav.
89
Mis puudutab küsimust, kas menetlusvigade kõrvaldamine sellega, et asjaomased dokumendid, mis ei olnud üldsusele esimese tasandi menetluses kättesaadavad, esitati tutvumiseks teise tasandi menetluses, on vastuolus tõhususe põhimõttega, siis nähtub eelotsusetaotluse esitanud kohtu edastatud andmetest, et kohaldatava siseriikliku õigusakti kohaselt on teise tasandi haldusasutusel õigus muuta esimese tasandi haldusakti. Siiski on eelotsusetaotluse esitanud kohus pädev hindama, kas esiteks teise tasandi haldusmenetluses on kõik variandid ja lahendused alles lahtised direktiivi 96/61 artikli 15 lõike 1 tähenduses, tõlgendatuna Århusi konventsiooni artikli 6 lõiget 4 silmas pidades, ja teiseks, kas rikkumise kõrvaldamine asjaomaste dokumentide üldsusele tutvumiseks esitamisega sel menetlusetapil võimaldab üldsusel veel otsustamisprotsessi tulemust tegelikult mõjutada.
90
Järelikult ei ole tõhususe põhimõttega vastuolus see, et põhjendamatut keeldumist põhikohtuasjas arutusel oleva planeeringu kehtestamise otsuse üldsusele kättesaadavaks tegemisest esimese tasandi haldusmenetluses saab heastada teise tasandi haldusmenetluse käigus, tingimusel et kõik variandid ja lahendused on alles võimalikud ja rikkumise kõrvaldamine sel menetlusetapil võimaldab asjast huvitatud üldsusel veel otsustamisprotsessi tulemust tegelikult mõjutada, mille kontrollimine on eelotsusetaotluse esitanud kohtu ülesanne.
91

Seega tuleb teisele küsimusele vastata, et direktiivi 96/61 tuleb tõlgendada nii, et:


see nõuab, et selline käitise asukohavaliku planeeringu kehtestamise otsus, nagu on arutusel põhikohtuasjas, oleks käitise loamenetluse algusest peale asjaomasele üldsusele kättesaadav;


see ei luba liikmesriigi pädeval asutusel otsuse asjaomasele üldsusele kättesaadavaks tegemisest keelduda, tuginedes äri- või tööstusteabe konfidentsiaalsuse kaitsele, mis on ette nähtud siseriikliku või liidu õigusega, et kaitsta seaduslikke majandushuve;


sellega ei ole vastuolus see, et põhjendamatut keeldumist sellise planeeringu kehtestamise otsuse, nagu on arutusel põhikohtuasjas, üldsusele kättesaadavaks tegemisest esimese tasandi haldusmenetluses saab heastada teise tasandi haldusmenetluse käigus, tingimusel et kõik variandid ja lahendused on alles võimalikud ja rikkumise kõrvaldamine sel menetlusetapil võimaldab asjast huvitatud üldsusel veel otsustamisprotsessi tulemust tegelikult mõjutada, mille kontrollimine on eelotsusetaotluse esitanud kohtu ülesanne.
Kolmas küsimus
92
Kolmanda küsimusega soovib eelotsusetaotluse esitanud kohus sisuliselt selgitust, kas direktiivi 85/337 tuleb tõlgendada nii, et sellega on vastuolus see, et projekti keskkonnamõju hindamise käigus antud hinnangu kehtivust võib õiguspäraselt pikendada mitu aastat pärast hinnangu vastuvõtmist ja kas direktiiv nõuab sel juhul projekti keskkonnamõju uue hindamise läbiviimist.
93
Selles osas väidavad inšpekcia ning Slovaki ja Tšehhi valitsus, et direktiiv 85/337 ei ole ratione temporis eelotsusetaotluse esitanud kohtu kirjeldatud olukorras kohaldatav.
94
Väljakujunenud kohtupraktikast järeldub, et keskkonda oluliselt mõjutada võivate projektide keskkonnamõju hindamise põhimõtet ei kohaldata olukorras, kus projekti kohta loa taotluse esitamise ametlik kuupäev on varasem kuupäevast, millal möödus direktiivi 85/337 ülevõtmise tähtaeg (11. augusti 1995. aasta otsus kohtuasjas C-431/92: komisjon vs. Saksamaa, EKL 1995, lk I-2189, punktid 29 ja 32, ning 18. juuni 1998. aasta otsus kohtuasjas C-81/96: Gedeputeerde Staten van Noord-Holland, EKL 1998, lk I-3923, punkt 23).
95
Nimelt puudutab see direktiiv enamasti laiaulatuslikke projekte, mille elluviimiseks on väga sageli vaja palju aega. Nõnda ei ole otstarbekas, et menetlusi, mis on juba liikmesriigi tasandil keerulised, koormataks ja muudetaks aeganõudvamaks direktiivi spetsiifiliste nõuetega ning et sellega mõjutataks juba kujunenud asjaolusid (eespool viidatud kohtuotsus Gedeputeerde Staten van Noord-Holland, punkt 24).
96
Käesolevas asjas nähtub Euroopa Kohtule saadetud toimikust, et käitaja alustas põhikohtuasjas arutusel oleva prügilaprojekti teostusloa saamise eesmärgil tegutsemist 16. detsembril 1998, mil ta esitas selle projekti keskkonnamõju hindamise taotluse. Ent tulenevalt akti Tšehhi Vabariigi, Eesti Vabariigi, Küprose Vabariigi, Läti Vabariigi, Leedu Vabariigi, Ungari Vabariigi, Malta Vabariigi, Poola Vabariigi, Sloveenia Vabariigi ja Slovaki Vabariigi ühinemistingimuste ja Euroopa Liidu aluslepingutesse tehtavate muudatuste kohta (EÜT 2003, L 236, lk 33) artiklist 2 pidi Slovaki Vabariik direktiivi 85/337 rakendama alates selle liikmesriigi Euroopa Liiduga ühinemise kuupäevast, st 1. maist 2004.
97
Igal juhul tuleb toonitada, et Slovaki haldusasutuste poolt põhikohtuasjas arutusel oleva prügila teostusloa väljastamiseks on vaja läbida järjestikku kolm menetlust, millest igaüks lõpeb otsuse vastuvõtmisega.
98
Käitaja taotlused kahes esimeses menetluses on esitatud vastavalt 16. detsembril 1998 ja 7. augustil 2002, st enne direktiivi 85/337 ülevõtmise tähtaja möödumist. Kompleksloa taotlus on seevastu esitatud 25. septembril 2007, st pärast selle tähtaja möödumist. Seega tuleb kindlaks teha, kas kahe esimese taotluse esitamist võib pidada loamenetluse ametlikuks alguseks käesoleva kohtuotsuse punktis 94 osutatud kohtupraktika tähenduses.
99
Selles osas on kõigepealt oluline märkida, et kahes esimeses menetlusetapis esitatud taotlused ei ole lihtsalt mitteametlikud pöördumised, mille alusel ei saa ametlikku loamenetlust alustada (vt selle kohta eespool viidatud kohtuotsus komisjon vs. Saksamaa, punkt 32).
100
Seejärel tuleb rõhutada, et 1999. aastal lõppenud keskkonnamõju hindamine viidi läbi sellise prügilaprojekti teostamiseks, millele on nõutav kompleksluba. Järgnev menetlus, nimelt ehitusloa väljastamine, põhineb sellel hinnangul. Nagu märkis kohtujurist oma ettepaneku punktis 115, ei saa tõik, et Slovaki õiguse kohaselt hinnatakse keskkonnamõju tegelikust loa andmise menetlusest eraldi, direktiivi 85/337 ajalist kohaldatavust laiendada.
101

Samuti ilmneb käesoleva kohtuotsuse punktis 79 esitatud kaalutlustest, et põhikohtuasjas arutusel oleva prügila asukohavaliku planeeringu kehtestamise otsus on möödapääsmatult vajalik etapp, et käitaja saaks loa asjaomase prügilaprojekti teostamiseks. See otsus seab muu hulgas rea tingimusi, mida käitaja on projekti teostamisel kohustatud järgima.
102

Sarnast menetlust käsitledes on Euroopa Kohus leidnud, et keskkonnamõju hindamist nõudva direktiivi ajalise kohaldamise kindlakstegemisel tuleb lähtuda kuupäevast, mil projekt on ametlikult esitatud, kuna projekti hindamise erinevad etapid on omavahel seotud ja moodustavad keerulise menetluse (23. märtsi 2006. aasta otsus kohtuasjas C-209/04: komisjon vs. Austria, EKL 2006, lk I-2755, punkt 58).
103

Lõpuks selgub väljakujunenud kohtupraktikast, et teostusluba direktiivi 85/337 tähenduses võib moodustuda koos mitmest eri otsusest, kui siseriiklik menetlus, mis võimaldab arendajal saada tööde alustamise loa oma projekti teostamiseks, koosneb mitmest järjestikusest etapist (vt selle kohta 7. jaanuari 2004. aasta otsus kohtuasjas C-201/02: Wells, EKL 2004, lk I-723, punkt 52, ja 4. mai 2006. aasta otsus kohtuasjas C-508/03: komisjon vs. Ühendkuningriik, EKL 2006, lk I-3969, punkt 102). Järelikult tuleb sel juhul projekti teostusloa ametliku taotluse esitamise kuupäevaks lugeda päev, mil arendaja esitas taotluse esimese menetlusetapi alustamiseks.
104

Eeltoodud kaalutlustest järeldub, et põhikohtuasjas arutusel oleva prügila teostusloa taotluse ametlik esitamine toimus enne direktiivi 85/337 ülevõtmise kuupäeva möödumist. Sellest direktiivist tulenevad kohustused ei ole seega projekti suhtes kohaldatavad ja nii ei ole kolmandale küsimusele vaja vastata.
Neljas küsimus
105
Neljanda küsimusega soovib eelotsusetaotluse esitanud kohus sisuliselt selgitust, kas direktiivi 96/61 artikleid 1 ja 15a koostoimes Århusi konventsiooni artiklitega 6 ja 9 tuleb tõlgendada nii, et asjast huvitatud üldsuse esindaja peab saama direktiivi artiklis 15a ette nähtud kaebusega pöörduda kohtu või mõne muu seaduse alusel asutatud pädeva sõltumatu ja erapooletu organi poole, nõudes esialgse õiguskaitse abinõude rakendamist, millega ajutiselt – kuni tulevase lõpliku otsuse tegemiseni – peatatakse selle direktiivi artiklis 4 nimetatud loa kohaldamine.
106
Liikmesriikidel on menetlusautonoomia põhimõtte kohaselt Århusi konventsiooni artikli 9 ja direktiivi 96/61 artikli 15a rakendamisel tegutsemisruum, tingimusel et järgitakse võrdväärsuse ja tõhususe põhimõtteid. Eelkõige peavad nad kindlaks määrama, missugune kohus või seaduse alusel asutatud sõltumatu ja erapooletu organ on pädev lahendama nimetatud sätetes osutatud kaebusi ja milliste menetlusnormide kohaselt, eeldusel et järgitakse eespool osutatud sätteid (vt analoogia alusel 18. oktoobri 2011. aasta otsus liidetud kohtuasjades C-128/09-C-131/09, C-134/09 ja C-135/09: Boxus jt, EKL 2011, lk I-9711, punkt 52).
107

Ühtlasi nähtub väljakujunenud kohtupraktikast, et liikmesriigi kohtul, kelle lahendada on liidu õigusega reguleeritav vaidlus, peab olema võimalus kohaldada esialgset õiguskaitset sellise kohtuotsuse täieliku toime kindlustamiseks, mis tehakse liidu õigusest väidetavalt tulenevate õiguste olemasolu kohta (19. juuni 1990. aasta otsus kohtuasjas C-213/89: Factortame jt, EKL 1990, lk I-2433, punkt 21, ja 13. märtsi 2007. aasta otsus kohtuasjas C-432/05: Unibet, EKL 2007, lk I-2271, punkt 67).
108

Olgu lisatud, et direktiivi 96/61 artiklis 15a ette nähtud kaebeõigust tuleb tõlgendada selle direktiivi eesmärgist lähtudes. Euroopa Kohus on juba leidnud, et eesmärk, nagu see on määratletud direktiivi artiklis 1, on saavutada saastuse kompleksne vältimine ja kontroll, rakendades meetmeid, mille eesmärk on vältida või vähendada I lisas loetletud tegevusest tulenevat väljutamist õhku, vette ja pinnasesse, et saavutada keskkonna kui terviku kaitse kõrge tase (22. jaanuari 2009. aasta otsus kohtuasjas C-473/07: Association nationale pour la protection des eaux et rivières ja OABA, EKL 2009, lk I-319, punkt 25, ja 15. detsembri 2011. aasta otsus kohtuasjas C-585/10: Møller, EKL 2011, lk I-13407, punkt 29).
109

Ent direktiivi 96/61 artiklis 15a ette nähtud kaebeõiguse teostamine ei võimaldaks saastust tõhusalt vältida, kui oleks võimatu ära hoida, et käitis, mis võis saada seda direktiivi rikkudes väljastatud teostusloa, jätkab tegutsemist loa seaduslikkust käsitleva lõpliku otsuse ootel. Sellest järeldub, et artiklis 15a ette nähtud kaebeõiguse tõhusaks tagamiseks on nõutav, et asjast huvitatud üldsuse esindajatel oleks õigus taotleda kohtult või pädevalt sõltumatult ja erapooletult organilt esialgse õiguskaitse abinõude rakendamist, mis võivad saastust vältida, muu hulgas paluda vaidlustatud loa kehtivus vajaduse korral ajutiselt peatada.
110

Eeltoodut arvestades tuleb neljandale küsimusele vastata, et direktiivi 96/61 artiklit 15a tuleb tõlgendada nii, et asjast huvitatud üldsuse esindaja peab saama selles sättes ette nähtud kaebusega pöörduda kohtu või mõne muu seaduse alusel asutatud pädeva sõltumatu ja erapooletu organi poole, nõudes esialgse õiguskaitse abinõude rakendamist, millega ajutiselt – kuni tulevase lõpliku otsuse tegemiseni – peatatakse selle direktiivi artiklis 4 nimetatud loa kohaldamine.
Viies küsimus
111
Viienda küsimusega soovib eelotsusetaotluse esitanud kohus sisuliselt selgitust, kas liikmesriigi kohtu otsus, mis on tehtud siseriikliku menetluse raames, millega täidetakse direktiivi 96/61 artiklist 15a ning Århusi konventsiooni artikli 9 lõigetest 2 ja 4 tulenevaid kohustusi, ja mis tühistab selle direktiivi sätteid rikkudes väljastatud loa, võib ebaseaduslikult riivata käitaja omandiõigust, mille tagab Euroopa Liidu põhiõiguste harta artikkel 17.
112
Nagu märkis kohtujurist oma ettepaneku punktides 182–184, piiravad direktiiviga 96/61 seatud tingimused omandi kasutamist direktiivi kohaldamisalasse kuuluva käitisega seotud maal.
113

Omandiõigus ei ole siiski absoluutne õigus, vaid sellega tuleb arvestada vastavalt selle ülesandele ühiskonnas. Järelikult saab omandiõiguse kasutamist piirata, tingimusel et piirangud vastavad tegelikult üldise huvi eesmärkidele ega kujuta taotletavat eesmärki silmas pidades ülemäärast ja lubamatut sekkumist, mis moonutaks sel viisil tagatud õiguse olemust (3. septembri 2008. aasta otsus liidetud kohtuasjades C-402/05 P ja C-415/05 P: Kadi ja Al Barakaat International Foundation vs. nõukogu ja komisjon, EKL 2008, lk I-6351, punkt 355, ja 9. märtsi 2010. aasta otsus liidetud kohtuasjades C-379/08 ja C-380/08; ERG jt, EKL 2010, lk I-2007, punkt 80).
114


Mis puudutab eespool nimetatud üldise huvi eesmärke, siis tuleneb väljakujunenud kohtupraktikast, et keskkonnakaitse kuulub nende eesmärkide hulka ja võib seega olla omandiõiguse teostamise piirangu põhjenduseks (vt 7. veebruari 1985. aasta otsus kohtuasjas 240/83: ADBHU, EKL 1985, lk 531, punkt 13; 20. septembri 1988. aasta otsus kohtuasjas 302/86: komisjon vs. Taani, EKL 1988, lk 4607, punkt 8; 2. aprilli 1998. aasta otsus kohtuasjas C-213/96: Outokumpu, EKL 1998, lk I-1777, punkt 32, ja eespool viidatud 9. märtsi 2010. aasta otsus liidetud kohtuasjades C-379/08 ja C-380/08: ERG jt, punkt 81).
115

Käsitletava omandiõiguse riive proportsionaalsuse küsimuses, kui riive on tuvastatav, piisab sellest, kui nentida, et direktiiv 96/61 tasakaalustab omavahel sellest õigusest ja keskkonnakaitsest tulenevad nõuded.

116
Seega tuleb viiendale küsimusele vastata, et liikmesriigi kohtu otsus, mis on tehtud siseriikliku menetluse raames, millega täidetakse direktiivi 96/61 artiklist 15a ning Århusi konventsiooni artikli 9 lõigetest 2 ja 4 tulenevaid kohustusi, ja mis tühistab selle direktiivi sätteid rikkudes väljastatud loa, ei saa sellisena ebaseaduslikult riivata käitaja omandiõigust, mille tagab Euroopa Liidu põhiõiguste harta artikkel 17.

Kohtukulud
117

Kuna põhikohtuasja poolte jaoks on käesolev menetlus eelotsusetaotluse esitanud kohtus poolelioleva asja üks staadium, otsustab kohtukulude jaotuse siseriiklik kohus. Euroopa Kohtule seisukohtade esitamisega seotud kulusid, välja arvatud poolte kohtukulud, ei hüvitata.
Esitatud põhjendustest lähtudes Euroopa Kohus (suurkoda) otsustab:


1

ELTL artiklit 267 tuleb tõlgendada nii, et sellisel liikmesriigi kohtul nagu eelotsusetaotluse esitanud kohus on kohustus pöörduda omal algatusel Euroopa Kohtu poole eelotsusetaotlusega isegi siis, kui ta lahendab kohtuasja, mille liikmesriigi konstitutsioonikohus saatis tagasi pärast tema esimese otsuse kassatsiooniastmes tühistamist, ja kui siseriiklik õigusnorm kohustab teda vaidluse lahendamisel järgima viimati nimetatud kohtu õiguslikke seisukohti.
2

Nõukogu 24. septembri 1996. aasta direktiivi 96/61/EÜ saastuse kompleksse vältimise ja kontrolli kohta, mida on muudetud Euroopa Parlamendi ja nõukogu 18. jaanuari 2006. aasta määrusega (EÜ) nr 166/2006, tuleb tõlgendada nii, et:


see nõuab, et selline käitise asukohavaliku planeeringu kehtestamise otsus, nagu on arutusel põhikohtuasjas, oleks käitise loamenetluse algusest peale asjaomasele üldsusele kättesaadav;


see ei luba liikmesriigi pädeval asutusel otsuse asjaomasele üldsusele kättesaadavaks tegemisest keelduda, tuginedes äri- või tööstusteabe konfidentsiaalsuse kaitsele, mis on ette nähtud siseriikliku või liidu õigusega, et kaitsta seaduslikke majandushuve;


sellega ei ole vastuolus see, et põhjendamatut keeldumist sellise planeeringu kehtestamise otsuse, nagu on arutusel põhikohtuasjas, üldsusele kättesaadavaks tegemisest esimese tasandi haldusmenetluses saab heastada teise tasandi haldusmenetluse käigus, tingimusel et kõik variandid ja lahendused on alles võimalikud ja rikkumise kõrvaldamine sel menetlusetapil võimaldab asjast huvitatud üldsusel veel otsustamisprotsessi tulemust tegelikult mõjutada, mille kontrollimine on eelotsusetaotluse esitanud kohtu ülesanne.

3

Direktiivi 96/61, mida on muudetud määrusega nr 166/2006, artiklit 15a tuleb tõlgendada nii, et asjast huvitatud üldsuse esindaja peab saama selles sättes ette nähtud kaebusega pöörduda kohtu või mõne muu seaduse alusel asutatud sõltumatu ja erapooletu organi poole, nõudes esialgse õiguskaitse abinõude rakendamist, millega ajutiselt – kuni tulevase lõpliku otsuse tegemiseni – peatatakse selle direktiivi artiklis 4 nimetatud loa kohaldamine.

4

Liikmesriigi kohtu otsus, mis on tehtud siseriikliku menetluse raames, millega täidetakse direktiivi 96/61, mida on muudetud määrusega nr 166/2006, artiklist 15a ning Århusis 25. juunil 1998 alla kirjutatud keskkonnainfo kättesaadavuse ja keskkonnaasjade otsustamises üldsuse osalemise ning neis asjus kohtu poole pöördumise konventsiooni, mis on Euroopa Ühenduse nimel heaks kiidetud nõukogu 17. veebruari 2005. aasta otsusega 2005/370/EÜ, artikli 9 lõigetest 2 ja 4 tulenevaid kohustusi, ja mis tühistab selle direktiivi sätteid rikkudes väljastatud loa, ei saa sellisena ebaseaduslikult riivata käitaja omandiõigust, mille tagab Euroopa Liidu põhiõiguste harta artikkel 17.
Kohtuasi C‑80/12

Felixstowe Dock and Railway Company Ltd,

Savers Health and Beauty Ltd,
Walton Container Terminal Ltd,
WPCS (UK) Finance Ltd,
AS Watson Card Services (UK) Ltd,

Hutchison Whampoa (Europe) Ltd,

Kruidvat UK Ltd,
Superdrug Stores plc
versus
The Commissioners for Her Majesty’s Revenue and Customs

(eelotsusetaotlus, mille on esitanud First-Tier Tribunal (Tax Chamber) (Ühendkuningriik))

„EÜ artiklite 43 ja 48 tõlgendamine — Asutamisvabadus — Maksuõigusnormid — Ettevõtte tulumaks — Maksusoodustus — Konsortsiumi nõue kontserni maksusoodustuse saamiseks (konsortsiumi maksusoodustus) — Liikmesriigi õigusaktid, mis keelavad liikmesriigi piires kahjumi ülekandmist ühelt konsortsiumi äriühingult teisele äriühingule, mis kuulub samasse kontserni „ühendava äriühinguga”, mis on ise konsortsiumi liige — Ühendava äriühingu asukohanõue — Diskrimineerimine äriühingu asukoha alusel — Kolmandas riigis asutatud lõplik emaettevõtja — Äriühingute seotus kolmandate riikide kaudu”

I. Sissejuhatus

1

Ühendkuningriigis on äriühingul õigus kanda oma kahjumit maksustamise korral üle teisele äriühingule, millega tal on teatavad korporatiivsed sidemed. First-Tier Tribunal (Tax Chamber) küsib oma eelotsusetaotlusega eelkõige seda, kas Euroopa Liidu (EL) õiguse tähenduses on tegemist asutamisvabaduse piiranguga siis, kui kahjumi sedalaadi loovutamine ei ole võimalik, kuna äriühing, mis ühendab i) äriühingut, kes kahjumi loovutab, ii) äriühinguga, kellele kahjum loovutatakse, on teise liikmesriigi resident. Siseriiklik kohus küsib samuti, kas olukord oleks EL‑i õiguse mõttes teistsugune, kui äriühingud oleksid omavahel seotud kolmandate riikide äriühingute kaudu.

2

Ühendkuningriigi kontserni maksusoodustuse skeem annab kontserni ( 2 ) ja/või konsortsiumisse ( 3 ) kuuluvatele äriühingutele õiguse üksteisele kahjumit loovutada ja seda seeläbi maksustamisel optimaalselt ära kasutada, kuid ilma, et kontserni või konsortsiumit käsitletaks maksustamise seisukohast majandusüksusena. ( 4 )

3

Euroopa Kohtult palutakse taas vastust küsimusele, kas teatavate maksukohustuslaste välistamine Ühendkuningriigi kontserni maksusoodustuse skeemist on kooskõlas asutamisvabadusega. Kohtuasjas ICI oli nimetatud kontserni maksusoodustuse skeemist välistatud siseriiklik valdusettevõte, kelle tütarettevõtjad asusid peamiselt välisriikides, kohtuasjas Marks & Spencer välisriikides asuvad tütarettevõtjad ja kohtuasjas Philips Electronics UK ühe teise liikmesriigi residendist äriühing, mille püsiv tegevuskoht oli Ühendkuningriigis. ( 5 )

4

Esmapilgul tundub käesolevas asjas uudne asjaolu, et äriühingud on omavahel seotud kolmandate riikide kaudu ja et lõplik emaettevõtja ( 6 ) on kolmanda riigi resident. Kuid lõplikus analüüsis ehk selle hindamisel, kuivõrd on Ühendkuningriigi õigus kooskõlas EL‑i õigusega, ei pruugi see asjaolu olla määrava tähtsusega.

5

Lisaks sõltub see, kas tegemist on EL‑i õiguse küsimusega, osaliselt faktilistest asjaoludest seoses sellega, kas Ühendkuningriigis on äriühingutel levinud tavaks maksta omavahel kahjumi loovutamise eest tasu. See on nii põhjusel, et käesoleva asja aluseks on eeldus, et oma kahjumit loovutav äriühing kannab kahju, kui ta ei saa seda kahjumit nõudvale äriühingutele loovutada tasu eest. Sedalaadi majanduslikult ebasoodne olukord tekib ainult juhul, kui oma kahjumit loovutav äriühing jääb rahakäibe suhtes ebasoodsamasse olukorda, kuna ta saab oma kahjumi kapitaliseerida alles järgmistel majandusaastatel. Kui aga kahjumi loovutamise eest tasu ei makstaks, oleks Ühendkuningriigi õigusest tulenev ebasoodne olukord tuntav ainult kontserni tasandil ja mitte oma kahjumi loovutanud äriühingu tasandil.

II. Siseriiklik õigus, asjaolud, menetlus põhikohtuasjas ja eelotsuse küsimused
A. Ühendkuningriigi õigus
6
Põhikohtuasjas kohalduvad siseriikliku õiguse sätted sisalduvad Ühendkuningriigi 1988. aasta seaduses füüsilise isiku ja ettevõtte tulumaksu kohta (Income and Corporation Tax Act 1988, edaspidi „ICTA”).
7
„Äriühingute kontsern” on ICTA § 413 lõikes 3 määratletud järgmiselt: kahte äriühingut peetakse äriühingute kontserni liikmeteks, kui üks neist on teise 75%‑lise osalusega tütarettevõtja või kui mõlemad on kolmanda äriühingu 75%‑lise osalusega tütarettevõtjad.
8

ICTA näeb ette kaks liiki kontserni maksusoodustust: kontserni nõuded kontserni maksusoodustuse saamiseks (mis olid kõne all kohtuasjas Marks & Spencer) ja konsortsiumi nõuded kontserni maksusoodustuse saamiseks (edaspidi „konsortsiumi maksusoodustus”) (mis olid kõne all kohtuasjas ICI ja kohtuasjas Philips Electronics UK, nagu ka käesolevas asjas).
9

ICTA § 402 kohaselt saab kontserni kuuluv äriühing (nn „loovutav äriühing”) loovutada kaubanduslikul kahjumil põhinevat maksusoodustust ja muid ettevõtte tulumaksust mahaarvatavaid summasid ja neid saab ettevõtte tulumaksu raames võimaldatava nn „kontserni” maksusoodustuse näol loovutada teise sama kontserni kuuluva äriühingu (nn „nõudev äriühing”) nõudel sellele äriühingule. ICTA § 402 lõige 3 näeb ette, et nn konsortsiuminõude esitamisel on kontserni maksusoodustust võimalik saada muu hulgas ka siis, kui nõudvast ja loovutavast äriühingust üks on kontserni liige ja teine omanik on konsortsium ning kolmas äriühing on nii kontserni kui ka konsortsiumi liige.
10

ICTA § 402 lõike 3 punkti a kohaselt antakse kontserni maksusoodustust ainult juhul, kui nii loovutava äriühingu kui ka nõudva äriühingu puhul on täidetud sama lõike punktis b sätestatud tingimus, et äriühing on Ühendkuningriigi resident või Ühendkuningriigis äritegevusega seal asuva püsiva tegevuskoha kaudu tegelev mitteresident.
11

ICTA § 406 lõige 1 sisaldab kolme mõiste määratlust. „Ühendav äriühing” on äriühing, mis on konsortsiumi liige ja samas ka äriühingute kontserni liige. „Konsortsiumi äriühing” suhetes ühendava äriühinguga on äriühing, mis kuulub konsortsiumile, mille liige on ühendav äriühing. „Kontserni liige” suhetes ühendava äriühinguga on äriühing, mis on selle kontserni liige, mille liige on ka ühendav äriühing, kuid ei ole ise selle konsortsiumi liige, mille liige on ühendav äriühing.
12

ICTA § 406 lõige 2 sätestab, et „juhul, kui ühendaval äriühingul on võimalik [...] esitada konsortsiumi äriühingu kahjumi või muu asjaomasel maksustamisperioodil mahaarvatava summa osas konsortsiumi nõue, [võib] kontserni kuuluv äriühing esitada mis tahes konsortsiumi nõude, mida võib esitada ühendav äriühing”, sama suurele osale kahjumist nagu siis, kui nõude esitajaks oleks ühendav äriühing.

13

Tulenevalt ICTA § 402 lõike 3 punktide a ja b ning § 406 lõike 2 koostoimest peab „ühendav äriühing” konsortsiumi maksusoodustuse saamiseks olema Ühendkuningriigi resident või Ühendkuningriigis äritegevusega seal asuva püsiva tegevuskoha kaudu tegelev mitteresident. Teisisõnu peavad nii ühendav äriühing kui ka loovutav ja nõudev äriühing olema Ühendkuningriigi ettevõtte tulumaksu kohustuslased.

B. Kontsern ja konsortsium
14

Käesolevas asjas on Felixstowe Dock and Railway Company Ltd jt „nõudvad äriühingud”. ( 7 ) Nad on kõik kontserni Hutchison Whampoa liikmed; selle lõplik emaettevõtja on Hutchison Whampoa Ltd, mis on asutatud ja tegutseb Hongkongis ja millele kuulub kaudselt 100% nõudvate äriühingute kapitalist. ( 8 )
15

„Loovutav äriühing” on Hutchison 3G UK Ltd. See kuulus 100% ulatuses äriühingule Hutchison 3G UK Holdings Ltd.
16

Viimane oli konsortsiumi äriühing. Asjaomasel perioodil kuulus Hutchison 3G UK Holdings Ltd konsortsiumile, mille liikmed olid Hutchison 3G UK Investments Sàrl – kontserni Hutchison Whampoa äriühing, mis on asutatud ja tegutseb Luksemburgis (50,1%) –, veel kolm kontserni Hutchison Whampoa äriühingut, mis on asutatud ja tegutsevad Briti Neitsisaartel (kokku 14,9%), ja veel kaks äriühingut, mis kontserniga Hutchison Whampoa seotud ei ole (vastavalt 20% ja 15%).
17

Kontserni ja konsortsiumi vaheliseks „ühendavaks äriühinguks” oli Hutchison 3G UK Investments Sàrl. See kuulus täielikult Luksemburgis asutatud ja tegutsevale äriühingule Hutchison Europe Telecommunications Sàrl. ( 9 ) Mõlemad äriühingud on kaudselt 100% ulatuses Hutchison Whampoa Ltd tütarettevõtjad. Lisaks seovad ühendavat äriühingut Hutchison Whampoa Ltd‑ga mitmesugused vahepealsed valdusettevõtjad, mis on asutatud Luksemburgis ning väljaspool Euroopa Liitu ja Euroopa Majanduspiirkonda (Hongkong, Briti Neitsisaared ja Kaimanisaared).
C. Põhikohtuasi ja eelotsuse küsimused
18
Loovutav äriühing tegutses mobiiltelefonioperaatorina. Ta kandis oma esimestel tegevusaastatel suuri kulusid seoses oma süsteemi ülesehitamisega ja sai seega suurt kahjumit. Asjaomasel perioodil kuulus ta ICTA § 406 lõike 1 punkti b tähenduses konsortsiumi äriühingule, nagu eespool selgitatud.
19

Nõudvad äriühingud, kes olid samal perioodil saanud tegevuskasumit, otsisid võimalust kasutada loovutava äriühingu kahjumit. Eelotsusetaotluses on märgitud, et vastavalt Hutchison Whampoa kontserni sisekokkuleppele oli loovutaval äriühingul õigus saada 30 penni loovutatud kahjumi igalt naelsterlingilt. Nõudvad äriühingud olid ICTA § 406 lõike 1 punkti c tähenduses „kontserni liikmed”, kuna nad olid äriühingu kaudsed tütarettevõtjad, kelle kapitalist vähemalt 75% kuulus Hutchison Whampoa Ltd‑le. ( 10 )
20

Nõudvad äriühingud esitasid nõuded konsortsiumi maksusoodustuse saamiseks ICTA § 402 lõike 3 ja § 406 alusel. Nende nõuded jäeti rahuldamata põhjendusega, et ühendav äriühing (mis ei olnud selle menetlusega kuidagi otse seotud) ei olnud Ühendkuningriigi, vaid Luksemburgi resident. See ei saanud konsortsiumi maksusoodustuse nõude esitamise õigust loovutada ICTA § 406 lõike 1 alusel teisele kontserni liikmele, kuna tal endal ei ole seda õigust tulenevalt ICTA § 402 lõike 3 punktis b sätestatud erandist.
21

First-tier Tribunal (Tax Chamber) otsustas menetluse peatada ja esitada Euroopa Kohtule järgmised eelotsuse küsimused:
„1.

Kas juhul, kui:
1)

liikmesriigi (nt Ühendkuningriik) õigusnormid võimaldavad äriühingul (edaspidi „nõudev äriühing”) nõuda kontserni maksusoodustust konsortsiumi omandis oleva äriühingu (edaspidi „konsortsiumi äriühing”) kahjumi korral, tingimusel et nõudva äriühinguga sama kontserni liikmest äriühing on ühtlasi konsortsiumi liige (edaspidi „ühendav äriühing”), ja

2)

äriühingute kontserni emaettevõtjal (kes ise ei ole nõudev äriühing, konsortsiumi äriühing ega ühendav äriühing) ei ole ei Ühendkuningriigi ega ühegi teise liikmesriigi resident,

ei luba ELTL artiklid 49 ja 54 [endised EÜ artiklid 43 ja 48] seada nõuet, et „ühendav äriühing” peab olema kas Ühendkuningriigi resident või tegelema Ühendkuningriigis äritegevusega seal asuva püsiva tegevuskoha kaudu?

2

Kui vastus esimesele küsimusele on jaatav, kas siis on Ühendkuningriik kohustatud tagama nõudva äriühingu õigused (näiteks võimaldades sellel äriühingul nõuda maksusoodustust konsortsiumi äriühingu kahjumi korral), juhul kui:

1)

„ühendav äriühing” on kasutanud oma asutamisvabadust, kuid konsortsiumi äriühing ja nõudvad äriühingud ei ole kasutanud ühtki Euroopa õigusega tagatud vabadust,

2)

loovutavat ja nõudvat äriühingut ühendav(ad) äriühing(ud) ei ole asutatud EL‑is või [Euroopa Majanduspiirkonnas (EMP)]?”

22

Kirjalikud märkused on esitanud Felixstowe Dock and Railway Company jt, Saksamaa, Prantsuse, Madalmaade ja Ühendkuningriigi valitsus ning Euroopa Komisjon. Istung toimus 3. septembril 2013, kus kõik nimetatud pooled peale Prantsusmaa valitsuse tegid suulisi märkusi.

III. Õiguslik analüüs
A. Sissejuhatavad märkused
23
Eelotsusetaotluse esitanud kohtu kaks küsimust käsitlevad asutamisvabadust. Ma võtan oma analüüsi aluseks EÜ artiklid 43 ja 48, sest ELTL artiklid 49 ja 54 ei ole põhikohtuasja asjaolude suhtes ajaliselt kohaldatavad.
24

Ma analüüsin mõlemat eelotsuse küsimust koos. Sisuliselt küsib eelotsusetaotluse esitanud kohus esiteks, kas põhikohtuasjas kõne all olevas olukorras ei luba EÜ artiklid 43 ja 48 konsortsiumi maksusoodustuse skeemi puhul seada nõuet, et ühendav äriühing peab olema kas Ühendkuningriigi resident või tegelema Ühendkuningriigis äritegevusega seal asuva püsiva tegevuskoha kaudu. Teiseks küsib ta, kas nimetatud sätted keelavad liikmesriigil seada nõuet, et madalaim ühine emaettevõtja äriühingute kontsernis, kuhu kuuluvad ühendav äriühing ja kahjumit maksusoodustuse saamiseks üle võtvad äriühingud, peab olema EL‑i või EMP liikmesriigi resident, või et ühendav äriühing ja kahjumit maksusoodustuse saamiseks üle võtvad äriühingud peavad omavahel seotud olema ainult selliste äriühingute kaudu. Lõpetuseks küsib ta, kas juhul, kui Ühendkuningriigi õigus rikub asutamisvabadust, peaks õiguskaitsevahendina kättesaadav olema konsortsiumi maksusoodustuse võimaldamine nõudvatele äriühingutele.
25

Olgu kohe selgitatud, et käesolev kohtuasi ei ole seotud liikmesriikidevahelise maksustamispädevuse jaotusega, kuigi nagu näitavad Saksamaa ja Prantsuse valitsuse märkused, kardavad liikmesriigid, et käesoleva asja lahendus võib ohustada nende pädevust maksustada rahvusvahelisi kontserne, mida kontrollivad kolmandates riikides asuvad emaettevõtjad.
26

Tegelikult on käesoleva kohtuasja teemaks kahjumi ülekandmine ühelt Ühendkuningriigi ettevõtte tulumaksukohustuslasest äriühingult teisele Ühendkuningriigi ettevõtte tulumaksukohustuslasest äriühingule, et see saaks selle oma kasumist maha arvata. Seega ei ole tegu kahjumi loovutamisega eri liikmesriikide residentidest äriühingute vahel, mis tõstataks maksustamispädevuse jaotuse küsimuse, nagu see oli kõne all kohtuasjades National Grid Indus ( 11 ) ja Philips Electronics UK. ( 12 ) Käesolevas asjas on vaja lahendada vaid küsimus, kas ühe Ühendkuningriigi äriühingu kahjumi teisele konsortsiumi liikmele loovutamise tingimuseks võib maksusoodustuse saamiseks seada nõuet, et ühendav äriühing peab olema kas Ühendkuningriigi resident või tal peab seal olema püsiv tegevuskoht.
27

Siinkohal on kasulik meenutada, et Ühendkuningriigi õigusaktid, mis käsitlevad kontserni maksusoodustust, töötati välja kolmes etapis. Kuni 1. aprillini 2000 (s.o enne käesolevas asjas kõne all olevat perioodi) ei antud maksusoodustust seoses kahjumi loovutamisega kahe sõsarettevõtja vahel, kui nende emaettevõtja ei olnud Ühendkuningriigi resident. Kuid alates 1. aprillist 2000 (käesolevas asjas kõne all olev periood) saavad samasse kontserni kuuluvad äriühingud omavahel kahjumit loovutada olenemata oma emaettevõtja riikkondsusest. Järelikult kui kontserni Hutchison Whampoa osalus loovutavas äriühingus oleks asjaomasel perioodil olnud (kaudselt) vähemalt 75% ja mitte ainult 65%, nagu tegelikult, ei oleks miski takistanud nõudvatel äriühingutel loovutava äriühingu kahjumit kasutamast, kuna see oleks olnud ICTA § 402 lõigete 1 ja 2 tähenduses kontserni liige. 2010. aastal, s.o pärast põhikohtuasjas kõne all olevat perioodi, muudeti kontserni maksusoodustuse skeemi ettevõtte tulumaksu seadusega (Corporation Tax Act 2010), mis nägi ette, et ühendavaks äriühinguks võib olla ka EL‑is/EMP‑s asutatud äriühing. Samas näevad uued eeskirjad ette, et ühendav äriühing ja nõudvad äriühingud peavad olema sama kontserni liikmed, kuhu ei kuulu ühtki EL‑i või EMP‑i välist äriühingut.
28

Nii et kui Euroopa Kohus peaks tuvastama põhivabaduste keelatud piiramise, ei saaks Ühendkuningriigi asjakohaseid õigusakte põhjendada vajadusega säilitada liikmesriikidevahelist maksustamispädevuse jaotust. Samuti ei kõlbaks põhjenduseks maksusüsteemi ühtsuse tagamise vajadus, arvestades õigusaktide eespool kirjeldatud arengut, mille tulemusel on kontserni maksusoodustus kättesaadav olenemata emaettevõtja või kontserni, kuid välja arvatud loovutava ja nõudva äriühingu riikkondsusest. Ühendkuningriik oma muudetud kujul õigusakte tegelikult ei õigustagi, sest tema märkuste kohaselt jääb põhikohtuasjas kõne all olev olukord EL‑i õiguse kohaldamisalast välja. ( 13 )
29

Olgu samuti meenutatud, et ehkki otsene maksustamine on liikmesriikide pädevuses, ei tohi need seda Euroopa Kohtu praktika kohaselt kasutada vastuolus EL‑i õigusega ja täpsemalt aluslepingutega tagatud põhivabadustega. Nagu kohtujurist Kokott on märkinud, ei ole liikmesriigid liidu õiguse kohaselt põhimõtteliselt kohustatud nägema oma ettevõtte tulumaksu käsitlevates seadustes kahjumi puhul ette kontserni maksusoodustust, sest maksusüsteemi korraldus on nende endi pädevuses. Kui aga liikmesriik näeb sellise õiguse ette, peab see olema kehtestatud kooskõlas liidu õiguse põhivabadustega ja eelkõige asutamisvabadusega. ( 14 )
B. Kontserni maksusoodustuse skeemi toimimine
30

Majanduslikult annab sedalaadi kontserni maksusoodustuse skeem, nagu see on kasutusel Ühendkuningriigis, loovutavale äriühingule võimaluse loovutada oma kahjum nõudvale äriühingule, kes saab selle oma maksustatavast kasumist maha arvata. Sellega kaasneb asjaolu, et loovutav äriühing kaotab võimaluse kasutada sama kahjumit maksuarvestuses ise ja täpsemalt seda järgmistesse majandusaastatesse edasi kanda. ( 15 )
31

Selgub, et Ühendkuningriigis on levinud tava maksta sedalaadi kahjumi loovutamise eest tasu, ( 16 ) mis on sageli sama suur kui kahjumilt saadav sääst ettevõtte tulumaksust, isegi kui seaduses selle tasu nõuet ette nähtud ei ole või kui, siis ehk ainult sel määral, kuivõrd see nõue võib tuleneda loovutava äriühingu juhatuse hoolsuskohustusest, mis on ette nähtud äriühinguõiguses. Nii näiteks on nõudvad äriühingud käesolevas asjas lubanud maksta 30 penni loovutatud kahjumi igalt naelsterlingilt.
32

Kuna Ühendkuningriigi kontserni maksusoodustuse skeemis ei anta soodustusi äriühingute kontserni tasandil konsolideeritud kasumi ja kahjumi põhjal, on selge, et loovutav äriühing kui sõltumatu tulunduslik juriidiline isik ei nõustuks tavaliselt tasuta loovutama oma kahjumit, mida ta saaks ise kasutada oma tulevase maksukoormuse vähendamiseks. Loovutades oma kahjumi tasu eest, mis vastab kehtivale ettevõtte tulumaksu määrale, teeb loovutav äriühing selle rahaks varem (ja kindlamalt) ning parandab seeläbi oma rahakäivet.
33

Kui Ühendkuningriigis eespool kirjeldatud tava sellisel kujul ei esineks, oleks raske aru saada, kuidas saaks loovutav äriühing kanda tegelikku kahju seepärast, et mõni õigusnorm ei luba tal loovutada oma kahjumit teisele äriühingule, ehk seepärast, et varade tasu eest teisele äriühingule ülekandmisel ei ole mõne õigusnormi pärast potentsiaalset majanduslikku väärtust tulevaste maksukohustuste vastunõudena. Samamoodi oleks raske väita, et õigusnorm, mis ei luba tulundusühingul kanda oma varasid tasuta üle teisele äriühingule, piirab asutamisvabadust. Seega oleks see Ühendkuningriigi õigusest tulenev ebasoodne olukord selle faktilise tausta puudumisel tuntav mitte loovutava äriühingu, vaid ainult kontsernis ja konsortsiumis sellest ja nõudvatest äriühingutest kõrgemal asuvate äriühingute tasandil, s.o kontserni tasandil, kus see avaldub kontserni kui terviku kõrgemas maksukoormuses.
34

Rahakäibe parandamine või selle võimalus tõstab arvatavasti loovutava äriühingu ja seega ka selle osaluse väärtust. See tähendab, et kontserni maksusoodustuse võimalus on kasulik loovutava äriühingu omanikele, olgu nendeks otsesed või kaudsed emaettevõtjad või vähemusosalusega konsortsiumi liikmed. ( 17 )
35

Nõudva äriühingu jaoks on see lahendus rahaliselt neutraalne: ta maksab loovutavale äriühingule summa, mis on sama suur kui maksud, mida ta peaks riigile maksma, kui ta loovutava äriühingu kahjumit endale ei saaks. Kuna aga Ühendkuningriigi õigus näeb ka konsortsiumi maksusoodustuse puhul ette, et nii nõudev kui ka ühendav äriühing peavad kuuluma samasse kontserni, selgitab eelis, mille kontsern saab kontserni maksusoodustusega, nõudvate ja loovutavate äriühingute vahelisi kokkuleppeid, kuna kontserni tasandil kaasneb sellega maksukoormuse vähenemine. ( 18 )
C. Milline põhivabadus on asjakohane ratione materiae?
36
Arvestades Euroopa Kohtu praktikas kindlaks määratud kriteeriume, võib tekkida kahtlus selles, kas Ühendkuningriigi õigusaktid on seotud asutamisvabadusega. Asutamisvabaduse kohaldatavuse küsimuses on Euroopa Kohus pidanud tähtsaks konkreetse äriühingu üle teostatava kontrolli suurust. Käesolevas asjas võib siseriikliku õigusega ette nähtud kontroll ulatuda 5%‑st, mis vaevalt mingit „kontrolli” annab, kuni 74,99%‑ni. Tundub aga, et selle küsimuse lahendus peitub kohtuasja faktilistes asjaoludes, nagu ma selgitan allpool, ning ka asutamisvabadus kuulub konteksti, millesse eelotsusetaotluse esitanud kohus on oma küsimused asetanud.
37
Asjaolu, et kontserni Hutchison Whampoa keerulises struktuuris on ka kolmandate riikide äriühinguid, tõstatab küsimuse, kas Ühendkuningriigi asjakohaseid õigusnorme tuleks hinnata asutamisvabaduse seisukohalt, mis kolmandate riikide suhtes kohaldatav ei ole, ja/või kapitali vaba liikumise seisukohalt, mis on kohaldatav ka kolmandate riikide suhtes.
38
Euroopa Kohus sedastas oma otsuses kohtuasjas C‑35/11: Test Claimants in the FII Group Litigation, et küsimuses, kas siseriiklikud õigusnormid jäävad ühe või teise liikumisvabaduse kohaldamisalasse, tuleneb kindlalt väljakujunenud kohtupraktikast, et arvesse tuleb võtta kõnealuste õigusnormide eesmärki. Siseriiklikud õigusnormid, mida kohaldatakse ainult niisuguse osaluse suhtes, mis võimaldab kindlalt mõjutada äriühingu otsuseid ning otsustada äriühingu tegevuse üle, kuuluvad asutamisvabaduse kohaldamisalasse. Seevastu siseriiklikke õigusnorme, mis kuuluvad kohaldamisele osaluste suhtes, mis on tehtud ainsa kavatsusega teha finantspaigutus, soovimata mõjutada ettevõtja juhtimist ja kontrolli, tuleb hinnata üksnes kapitali vaba liikumise seisukohast lähtuvalt. ( 19 )
39

Olukorras, kus ei ole võimalik siseriiklike õigusaktide eesmärgi põhjal üheselt kindlaks määrata, kas need jäävad valdavalt ELTL artikli 49 või ELTL artikli 63 kohaldamisalasse, võtab Euroopa Kohus arvesse kohtuasja faktilisi asjaolusid, et kindlaks teha, kas põhikohtuasja vaidluse all olevale olukorrale tuleb kohaldada viidatud õigusnormidest ühte või teist (kohtujuristi kursiiv). ( 20 )
40

Siinkohal tuleks eristada kontserni maksusoodustust, mida Ühendkuningriigi õiguse kohaselt on kaks liiki. Arvestades kontserni maksusoodustuse saamiseks esitatavaid kontserni nõudeid reguleerivate Ühendkuningriigi õigusnormide eesmärki, on need normid selgelt seotud osalustega, mis võimaldavad nende omanikel kindlalt mõjutada äriühingu otsuseid ning otsustada äriühingu tegevuse üle. Need normid kohalduvad äriühingute suhtes, kes on vähemalt 75% tütarettevõtjad. Seega jäävad need normid asutamisvabaduse kohaldamisalasse.
41

Kontserni maksusoodustuse saamiseks esitatavate konsortsiumi nõuete puhul ei ole olukord nii selge. Konsortsiumi maksusoodustust reguleerivad normid kohalduvad olukorras, kus vähemalt 75% konsortsiumi kapitalist kuulub konsortsiumi liikmetele, kellest igaühele kuulub sellest vähemalt 5% ja mitte rohkem kui 75%. ( 21 ) See hõlmab olukordi, kus konsortsiumil on üks enamusomanik, aga ka olukordi, kus konsortsiumil on palju üksteisest sõltumatuid omanikke. Teoreetiliselt on võimalik konsortsium, millel on 20 omanikku, kellest igaühele kuulub konsortsiumist 5%. Sellest võib tekkida olukord, kus konsortsiumis on 20 ühendavat äriühingut ja konsortsiumi äriühing võib oma kahjumi loovutada 5% suuruste osade kaupa 20 erinevale kontsernile.
42

Minu arvates ei ole konsortsiumi maksusoodustust käsitlevad Ühendkuningriigi õigusnormid mõeldud kohalduma ainult nende osaluste suhtes, mis võimaldavad nende omanikel kindlalt mõjutada äriühingu otsuseid ning otsustada äriühingu tegevuse üle. Nagu nõudvate äriühingute esindaja istungil märkis, ei näe Ühendkuningriigi maksuõigus ette, et konsortsiumi liikmetel peab konsortsiumi üle olema mingisugune õiguslik kollektiivkontroll. ( 22 ) Seepärast tuleks minu arvates käsitleda osalusi, mis annavad õiguse konsortsiumi maksusoodustusele, otseinvesteeringutena ja nende võimalikke piiranguid kapitali vaba liikumise piirangutena. ( 23 )
43

Samas on Ühendkuningriigi õigusnormide kohaselt võimalik ka olukord, kus konsortsiumi äriühing on üheainsa äriühingute kontserni kontrolli all. Selles olukorras loovutav äriühing käesolevas asjas ongi: 65% tema kapitalist kuulub kaudselt kontsernile Hutchison Whampoa (50,1% ühendava äriühingu kaudu ja 14,9% Briti Neitsisaartel registreeritud kontserni äriühingute kaudu). Seega võivad kõnealused normid tõepoolest põhimõtteliselt piirata asutamisvabadust ning põhikohtuasjas kõne all olevat olukorda tuleks käsitleda selle põhivabaduse kohaldamisalasse jäävana.
44

Neil kaalutlustel asun seisukohale, et põhikohtuasjas faktilised asjaolud jäävad EÜ artikli 43 kohaldamisalasse, mistõttu on asjakohane hinnata Ühendkuningriigi konsortsiumi maksusoodustuse skeemi peamiselt asutamisvabaduse seisukohalt.
D. Asutamisvabaduse piirangu olemasolu
45
EÜ artiklis 43 liidu kodanikele kehtestatud asutamisvabadus hõlmab nende õigust alustada tegutsemist ja tegutseda füüsilisest isikust ettevõtjana ning asutada ja juhtida ettevõtteid samadel tingimustel, mida oma kodanike jaoks sätestab asutamisjärgse liikmesriigi õigus, ning hõlmab EÜ artikli 48 alusel äriühingute, mis on asutatud vastavalt liikmesriigi seadusele ja millel on liidu piires registrijärgne asukoht, juhatuse asukoht või peamine tegevuskoht, õigust tegutseda asjaomases liikmesriigis tütarettevõtja, filiaali, või esinduse kaudu. Kuna ettevõtjatele on EÜ artikli 43 esimese lõigu teise lausega lisaks antud sõnaselge võimalus vabalt valida sobiv õiguslik vorm mõnes teises liikmesriigis tegutsemiseks, ei tohi seda valikuvabadust vastuvõtvas liikmesriigis piirata diskrimineerivate maksusätetega. ( 24 )
46
Ühendkuningriigi õiguses on tingimus, et äriühing peab olema Ühendkuningriigi resident või Ühendkuningriigis äritegevusega seal asuva püsiva tegevuskoha kaudu tegelev mitteresident. See tingimus piirab selgelt asutamisvabadust ühendava äriühingu jaoks, mis on asutatud Luksemburgis, ja selle vahetu emaettevõtja jaoks, mis on samuti asutatud Luksemburgis.
47
Euroopa Kohus sedastas oma otsuses kohtuasjas Marks & Spencer, et „[s]elline kontserni maksusoodustus, nagu põhikohtuasjas käsitletakse, kujutab endast asjaomaste äriühingute maksusoodustust. Kahjumis äriühingute võlgade likvideerimise kiirendamine nende vahetu mahaarvamisega teiste kontserni äriühingute kasumist, kujutab endast maksusoodustuse kohaldamist nendele äriühingutele.” ( 25 ) Kas see tähendab, et see ebasoodne olukord on tuntav ainult kontserni tasandil või ainult lõpliku emaettevõtja jaoks, kes on käesolevas asjas kolmanda riigi ettevõtja? Minu arvates ei tähenda.
48
Nagu ma eespool selgitasin, võimaldab Ühendkuningriigi kontserni maksusoodustuse skeem faktilisel tasandil tasaarveldada kasumit ja kahjumit kontserni ja/või konsortsiumi piires, kusjuures see ei toimu konsolideeritud maksuarvestuse või maksustatava kasumi kontserni kasumisse ülekandmise teel, vaid kokkulepete põhjal, millega kahjum loovutatakse tasu eest, mis annab loovutavale äriühingule rahakäibega seotud eelise. Kui kahjumi loovutamine ja seega konsortsiumi maksusoodustus ei ole võimalik ühendava äriühingu riikkondsuse pärast, on just loovutav äriühing see, kes jääb rahakäibega seotud eelise kaotamise näol ebasoodsasse rahalisse olukorda. Euroopa Kohus on sellist ebasoodsat rahakäibe olukorda oma praktikas pidanud ebavõrdseks kohtlemiseks, mis kujutab endast piirangut. ( 26 ) Emaettevõtja riikkondsuse tõttu äriühingule tekkivat ebasoodsat olukorda analüüsis Euroopa Kohus kohtuotsuses Metallgesellschaft jt ja jõudis järeldusele, et seda võib lugeda asutamisvabaduse rikkumiseks. ( 27 )
49
Seda ebasoodsat olukorda tunnevad ka loovutava äriühingu omanikud ja nimelt oma osaluse väärtuse vähenemisena sõltumata sellest, kas selle puhul on tegemist kontrolliva osalusega või portfelliinvesteeringuga. Asutamisvabaduse seisukohalt on oluline muidugi ainult esimene.
50

Seega on käesolevas asjas Luksemburgis asutatud ühendav äriühing, kellele kuulub kaudselt 50,1% Ühendkuningriigis asutatud loovutavast äriühingust, seoses oma võimega toimida kahe Ühendkuningriigi ettevõtte tulumaksukohustuslasest äriühingu vahelise ühendava äriühinguna ebasoodsamas olukorras, kui samas olukorras oleks Ühendkuningriigi residendist äriühing. Seda ei muuda ka asjaolu, et see ebasoodne olukord kajastub veel Luksemburgis asutatud ühendava äriühingu väärtuses ja on seega tuntav selle omanike jaoks, kelleks on osaliselt kolmandates riikides asutatud äriühingud, ja lõpuks ka kolmandas riigis asutatud lõpliku emaettevõtja jaoks, kes kontrollib kogu kontserni keerukat struktuuri.
51

Seepärast on tegemist ühendava äriühingu otsese diskrimineerimisega riikkondsuse alusel. Ühendava äriühingu emaettevõtjal on Ühendkuningriigi õigusnormidest tulenevalt kasulikum asutada oma tütarettevõtja pigem Ühendkuningriigis kui mujal.
52

Nagu ma eespool selgitasin, ei ole Ühendkuningriigi valitsus esitanud ühtki põhjust, mis võiks õigustada seda Ühendkuningriigi õigusnormidest tulenevat piirangut. Seepärast ei saa ma seda küsimust siin käsitleda.
53

Siinkohal tuleks samuti kindlaks teha, kas nõudvatel äriühingutel on ka tegelikult õigus asutamisvabadusele viidata. Kohtuotsusest Philips Electronics UK ( 28 ) nähtub, et äriühingud võivad maksustamisküsimustes viidata teise, nendega seotud äriühingu asutamisvabaduse piirangutele sedavõrd, kuivõrd need piirangud mõjutavad nende enda maksuolukorda. Niisiis ei ole selle puhul oluline, et ei loovutav äriühing ega nõudvad äriühingud ise ei ole oma asutamisvabadust kasutanud.
54

Seega võivad nõudvad äriühingud oma maksudega seoses ühendava äriühingu asutamisvabaduse piirangule viidata vaid sedavõrd, kuivõrd Ühendkuningriigi õigusnormid, nii nagu siseriiklik kohus neid tõlgendab, on vastuolus EÜ artiklitega 43 ja 48.
55

Vahekokkuvõtteks teen järelduse, et nõue, et ühendav äriühing peab selleks, et esitada konsortsiumi nõue kontserni maksusoodustuse saamiseks, olema Ühendkuningriigi resident või tal peab olema seal püsiv tegevuskoht, piirab põhjendamatult asutamisvabadust ning on seega EÜ artiklitega 43 ja 48 keelatud.
E. Kolmandad riigid ja asutamisvabadus
56
Asutamisvabaduse seosed kolmandate riikidega on käesolevas asjas olulised, kuna eelotsusetaotluse esitanud kohus küsib oma teise küsimusega, kas Ühendkuningriik on kohustatud tagama nõudva äriühingu õigused, näiteks võimaldades sellel äriühingul nõuda maksusoodustust konsortsiumi äriühingu kahjumi korral, juhul kui ühendav äriühing on teostanud oma asutamisõigust, kuid konsortsiumi äriühing ja nõudvad äriühingud ei ole teostanud ühtki Euroopa õigusega kaitstavat õigust, ning loovutava äriühingu ja nõudva äriühingu vahelise seose (või seosed) moodustavad äriühingud ei ole kõik asutatud EL‑is või EMP‑s.
57

Seda küsimust tuleb minu arvates analüüsida esimese küsimuse kontekstis, kuna sisuliselt puudutab see asutamisvabaduse sisu ja mitte õiguskaitsevahendeid selle sõna mis tahes menetluslikus tähenduses. ( 29 ) Teisisõnu: isegi kui aluslepingu kohaselt ei oleks lubatud nõue, et ühendav äriühing peab olema kas Ühendkuningriigis asutatud või omama seal püsivat tegevuskohta, siis kas oleks lubatav nõue, et ühendav äriühing peab olema asutatud EL‑is või EMP‑s või et loovutavat äriühingut ja nõudvaid äriühinguid ei tohi ühendada kolmandates riikides asutatud äriühingud?
58

Erinevalt kapitali vabast liikumisest ei ole asutamisvabadus kohaldatav kolmandate riikide suhtes. Kas see tähendab, et EL‑i äriühingute puhul, mida tegelikult kontrollivad kolmandate riikide juriidilised või füüsilised isikud, on asutamisvabadus välistatud? Ehk teisisõnu: kas Luksemburgis asutatud ühendava äriühingu asutamisvabadust mõjutab asjaolu, et teda kontrollib kolmanda riigi emaettevõtja?
59

Olgu siinkohal meenutatud, et EÜ artikkel 48 võrdsustab äriühingud, mis on asutatud vastavalt liikmesriigi seadusele ja mille registrijärgne asukoht, juhatuse asukoht või peamine tegevuskoht on Euroopa Liidus, asutamisvabaduse suhtes liikmesriikide kodanikega. Nagu Euroopa Kohus sedastas oma otsuses kohtuasjas ICI, ( 30 ) ühendab äriühingut konkreetse riigi õigussüsteemiga tema registrijärgne asukoht EÜ artikli 48 tähenduses, nagu füüsiliste isikute puhul teeb seda nende kodakondsus.
60

Aluslepingutes või Euroopa Kohtu praktikas ei toeta miski seisukohta, et EL‑i õigusega EÜ artiklis 48 osutatud äriühingutele antud asutamisvabadust piiraks või mõjutaks asjaolu, et nad on kolmandate riikide füüsiliste või juriidiliste isikute kontrolli all. See, et äriühing on EL‑i äriühing, tuleneb tema registrijärgsest asukohast ja asukohariigi õiguskorrast, mitte tema omanike kodakondsusest või riikkondsusest. Kui asutamisvabadus selliseid EL‑i äriühinguid ei hõlmaks, ei saaks seda kasutada paljud juriidilised isikud, kelle registrijärgne asukoht on Euroopa Liidus, ning liikmesriigid saaksid samuti neid diskrimineerida ka muudel alustel kui ainult maksustamisel.
61

Kohtuotsus Halliburton Services ( 31 ) näitas, et liikmesriikide äriühingutele EL‑i õigusest tulenevaid õigusi ei mõjutanud ka asjaolu, et nende emaettevõtja Halliburton Inc. oli asutatud Ameerika Ühendriikides. Selle otsuse põhjal ei saa aga teha kaugemale ulatuvaid järeldusi olukordade kohta, kus EL‑i äriühingud, kellel ei ole ühist EL‑i emaettevõtjat, kuuluvad EL‑i välisele kontsernile. Kohtuasjas Halliburton Services oli siseriiklik kohus juba tuvastanud, et Madalmaade ja Ameerika Ühendriikide vahelise maksustamiskokkuleppe kohaselt ei saanud Madalmaade tütarettevõtja, kes oli ostnud Saksamaa tütarettevõtja püsiva tegevuskoha Madalmaades, olla diskrimineeritud põhjusel, et kontserni emaettevõtja oli asutatud USA‑s. ( 32 )
62

Seega hõlmab asutamisvabadus käesolevas asjas nii ühendavat äriühingut, mille registrijärgne asukoht on Luksemburgis, kui ka selle vahetut emaettevõtjat, kelle registrijärgne asukoht on samuti Luksemburgis, hoolimata sellest, et mõlema lõplik emaettevõtja on Hongkongis asutatud äriühing.
F. Lubatavad piirangud
63
Kas see tähendab, et Ühendkuningriik ei saa seada nõuet, et loovutavat äriühingut ja nõudvaid äriühinguid peavad ühendama ainult EL‑is või EMP‑s asutatud äriühingud? Komisjon märgib oma märkustes, et Ühendkuningriigil oli võimalus sellist piirangut kehtestada, kuid põhikohtuasjas kõne all oleval perioodil ta seda teinud ei olnud.
64
Minu arvates ei muuda see olukord eelotsusetaotluse esitanud kohtu küsimusi hüpoteetiliseks ega kolmandate riikide küsimust ebaoluliseks selles mõttes, et Euroopa Kohus ei peaks seda kaaluma. Tegelikult ei ole olukorras, kus siseriiklik õigusnorm on „välismaiste” füüsiliste või juriidiliste isikute suhtes diskrimineeriv ning seepärast EL‑i õigusega vastuolus, mõeldamatu, et siseriiklik kohus võib püüda olukorda lahendada tõlgendusega, millega EL‑i/EMP kodanike või äriühingute selline diskrimineerimine kaob, ilma et integratsiooni hüved laieneksid kolmandate riikide füüsilistele või juriidilistele isikutele. Kas see on õiguslikult võimalik, on siseriikliku õiguse küsimus; EL‑i õiguse kohaselt ei pea kolmandate riikide kodanikele ja äriühingutele laienema ükski põhivabadus peale kapitali vaba liikumise. ( 33 )
65

Kohtuotsuses Test Claimants in the Thin Cap Group Litigation ( 34 ) välistas Euroopa Kohus asutamisvabaduse kohaldamise olukorras, kus laenu andvaid ja võtvaid EL‑i äriühinguid kontrollis emaettevõtja, kes oli ise kolmanda riigi resident. Euroopa Kohus sedastas, et kui liikmesriik käsitleb laenusaaja äriühingu poolt makstud intresse jaotatud kasumina, ei mõjuta see meede mitte laenuandja äriühingu asutamisvabadust, vaid üksnes sellise samasse kontserni kuuluva äriühingu asutamisvabadust, kellel on nende kahe asjaomase äriühingu üle selline kontroll, mis võimaldab tal mõjutada nimetatud äriühingute rahastamist. Sellises olukorras ei ole EÜ artiklid 43 ja 48 kohaldatavad.
66

Kuna asutamisvabadus ei hõlma kolmandaid riike, ei keela EL‑i õigus Ühendkuningriigil seada nõuet, et ühendav äriühing peab olema asutatud EL‑is/EMP‑s. Teisisõnu: kui loovutav äriühing ei saaks konsortsiumi maksusoodustuse saamiseks oma kahjumit loovutada põhjusel, et ühendav äriühing on asutatud kolmandas riigis, jääks see olukord EÜ artikli 43 kohaldamisalast välja. Näiteks kui põhikohtuasjas oleks ühendav äriühing, mis on nii konsortsiumi kui ka kontserni liige, asutatud Luksemburgi asemel Briti Neitsisaartel, ei saaks konsortsiumi maksusoodustuse nõude esitamisel tema asutamisvabadusele tugineda. See oleks nii isegi siis, kui Briti Neitsisaartel asutatud äriühingu emaettevõtja oleks omakorda asutatud EL‑is/EMP‑s.
67

Pakkusin eespool välja tõlgenduse, mille kohaselt ühelt poolt oleks tegemist asutamisvabaduse rikkumisega, kui kahjumi loovutamine ei oleks võimalik juhul, kui ühendav äriühing on asutatud EL‑is/EMP‑s, kuid teiselt poolt ei oleks tegemist rikkumisega, kui ühendav äriühing oleks asutatud kolmandas riigis. Selles tõlgenduses vaatlesin ma konsortsiumi maksusoodustuse skeemi loovutava äriühingu vaatenurgast ja selle võimaliku ebasoodsa olukorra seisukohalt, mis mõjutab asutamisvabaduse puhul selle omanikke. Kuid seda probleemi tuleb analüüsida ka nõudvate äriühingute vaatenurgast.

68

Ühendkuningriigi õigusnormide kohaselt peavad nõudvad äriühingud kuuluma ühendava äriühinguga samasse kontserni ehk nõudev äriühing peab olema ühendava äriühingu 75% tütarettevõtja või vastupidi või mõlemad peavad olema mõne kolmanda äriühingu 75% tütarettevõtjad. Käesolevas asjas kuuluvad nii ühendav äriühing kui ka nõudvad äriühingud 100% äriühingule Hutchison International Limited, mis on asutatud Hongkongis ja kuulub 100% ulatuses kontserni lõplikule emaettevõtjale, milleks on Hutchison Whampoa Ltd. Ühendav äriühing ja nõudvad äriühingud on oma ühise emaettevõtjaga seotud nii EL‑is/EMP‑s, kui ka kolmandates riikide asutatud äriühingute kaudu; ühist EL‑is/EMP‑s asutatud emaettevõtjat neil ei ole.

69

Skeemis nagu Ühendkuningriigi konsortsiumi maksusoodustuse skeem võivad siseriiklikud õigusnormid, mis reguleerivad seda, kuidas peavad ühendav äriühing ja nõudvad äriühingud omavahel seotud olema, mõjutada nende madalaima ühise emaettevõtja asutamisvabadust, kes saab võimalusega arvata ühe äriühingu kahjum maha teise äriühingu maksustatavast kasumist rahalise eelise, mis seisneb temast allapoole jääva kontserniosa üldise maksukoormuse vähenemises. Kui see madalaim ühine emaettevõtja on asutatud EL‑is/EMP‑s, võivad siseriiklikud õigusnormid, mis reguleerivad seoseid temaga, luua asutamisvabaduse keelatud piiranguid. Kui madalaim ühine emaettevõtja on asutatud kolmandas riigis, jääb olukord kohtuotsuse Test Claimants in the Thin Cap Group Litigation loogikat järgides asutamisvabaduse kohaldamisalast välja.

70

Kui ühendav äriühing ja/või nõudvad äriühingud on oma madalaima ühise, EL‑is/EMP‑s asutatud emaettevõtjaga seotud kolmandates riikides asutatud äriühingute kaudu, jääb olukord ka EÜ artiklite 43 ja 48 kohaldamisalast välja. Asutamisvabadus ei anna tütarettevõtjate või filiaalide asutamise õigust kolmandates riikides asutatud juriidilistele isikutele. Samuti nagu kontrolliva osalusega omanike riikkondsus ei ole EL‑i/EMP‑i äriühingute puhul asutamisvabaduse olemasolu seisukohalt tähtis, ei ole see tähtis ka kolmandates riikides asutatud äriühingute puhul asutamisvabaduse puudumise seisukohalt.

G. Kapitali vaba liikumine

71

Nagu ma eespool selgitasin, on võimalik, et Ühendkuningriigi asjakohaseid õigusnorme, mis käsitlevad konsortsiumi maksusoodustust, võiks ja tulekski käsitleda kapitali vaba liikumist ja täpsemalt ühendava äriühingu kapitali tehtavaid otseinvesteeringuid mõjutavatena. Minu arvates ei muudaks see eespool tehtud analüüsi tulemust EL‑i/EMP‑i siseste seoste suhtes, sest see, kui kahjumi loovutamine ei ole võimalik, loob ebasoodsa olukorra ka ühendava äriühingu omanike jaoks olenemata sellest, kas neil on selles kontrolliv osalus või mitte.

72

Kui see mõjutab kapitali vaba liikumist, tuleks Ühendkuningriigi konsortsiumi maksusoodustuse skeemi laiendada kolmandates riikides asutatud äriühingutele. Kuna aga konsortsiumi maksusoodustuse kohaldamisalast jäid enne 31. detsembrit 1993 välja ka kolmandates riikides asutatud ühendavad äriühingud, ei saaks asjakohaseid õigusnorme EÜ artikli 57 lõikes 1 [nüüd ELTL artikli 64 lõige 1] sisalduva standstill-tingimuse tõttu kapitali vaba liikumise piiramises süüdistada. ( 35 )
H. Vastuse variandid
73

Seega teen ettepaneku vastata esimesele küsimusele nii, et põhikohtuasjas kõne all olevas olukorras ei luba EÜ artiklid 43 ja 48 konsortsiumi maksusoodustuse saamiseks seada nõuet, et ühendav äriühing peab olema kas asjaomase liikmesriigi resident või tegelema seal äritegevusega seal asuva püsiva tegevuskoha kaudu. Nimetatud sätted aga ei keela liikmesriigil seada nõuet, et madalaim ühine emaettevõtja kontsernis, kuhu kuuluvad ühendav äriühing ja kahjumit maksusoodustuse saamiseks üle võtvad äriühingud, peab olema EL‑is/EMP‑s asutatud äriühing, ning et ühendav äriühing ja kahjumit maksusoodustuse saamiseks üle võtvad äriühingud peavad omavahel seotud olema ainult EL‑is/EMP‑s asutatud äriühingute kaudu. Teisele küsimusele vastamiseks piisab, kui viidata kohtuotsuses Philips Electronics UK neljandale küsimusele antud vastusele.

IV. Ettepanek

74

Esitatud põhjendustest lähtudes teen Euroopa Kohtule ettepaneku vastata First-Tier Tribunali (Tax Chamber) esitatud küsimustele järgmiselt:
1

Põhikohtuasjas kõne all olevas olukorras ei luba EÜ artiklid 43 ja 48 (nüüd ELTL artiklid 49 ja 54) konsortsiumi maksusoodustuse saamiseks seada nõuet, et ühendav äriühing peab olema kas asjaomase liikmesriigi resident või tegelema seal äritegevusega seal asuva püsiva tegevuskoha kaudu. Nimetatud sätted aga ei keela liikmesriigil seada nõuet, et madalaim ühine emaettevõtja kontsernis, kuhu kuuluvad ühendav äriühing ja kahjumit maksusoodustuse saamiseks üle võtvad äriühingud, peab olema Euroopa Liidu või Euroopa Majanduspiirkonna liikmesriigi resident, ning et ühendav äriühing ja kahjumit maksusoodustuse saamiseks üle võtvad äriühingud peavad omavahel seotud olema ainult selliste äriühingute kaudu.

2

Siseriiklikul kohtul tuleb jätta kohaldamata kõik EÜ artiklitega 43 ja 48 vastuolus olevad siseriiklikud sätted.
( 1 ) Algkeel: inglise.
( 2 ) Käesolevas kontekstis on kontsern üksus, mis koosneb emaettevõtjast ja selle tütarettevõtjatest, kes toimivad ühe ettevõtjana ja keda kontrollib ühine äriühing.
( 3 ) Konsortsiumina võib üldiselt käsitada kahe või enama äriühingu ühendust, mille liikmete eesmärk on osaleda ühistegevuses või ühendada oma ressursse mõne ühise eesmärgi saavutamiseks. Samas on Ühendkuningriigi maksuõiguse tähenduses konsortsiumiga tegemist alles siis, kui täidetud on teatavad omandi tingimused; ühise eesmärgi nõuet ei ole.
( 4 ) Vt kohtujurist Poiares Maduro 7. aprilli 2005. aasta ettepanek kohtuasjas C-446/03: Marks & Spencer (EKL 2005, lk I-10837, punkt 17).
( 5 ) 16. juuli 1998. aasta otsus kohtuasjas C-264/96: ICI (EKL 1998, lk I-4695); 13. detsembri 2005. aasta otsus kohtuasjas C-446/03: Marks & Spencer (EKL 2005, lk I-10837), ja 6. septembri 2012. aasta otsus kohtuasjas C‑18/11: Philips Electronics UK.
( 6 ) Käesolevas asjas on vaja eristada mõisteid „madalaim ühine emaettevõtja” ja „lõplik emaettevõtja”. Esimest võiks määratleda järgmiselt: äriühing C on äriühingute A ja B madalaim ühine emaettevõtja siis, kui A ja B on tema otsesed või kaudsed tütarettevõtjad ning tal endal ei ole tütarettevõtjat D, kes oleks nii A kui ka B emaettevõtja. Kontserni lõplik emaettevõtja on äriühing, kes on kõigi kontserni kuuluvate äriühingute otsene või kaudne emaettevõtja ja kes ei ole ise mitte ühegi äriühingu tütarettevõtja.
( 7 ) Nõudvad äriühingud on järgmised: Felixstowe Dock and Railway Company Ltd, Savers Health and Beauty Ltd, Walton Container Terminal Ltd, WPCS (UK) Finance Ltd, AS Watson Card Services (UK) Ltd, Hutchison Whampoa (Europe) Ltd, Kruidvat UK Ltd ja Superdrug Stores plc.
( 8 ) Hutchison Whampoa Ltd ja nõudvaid äriühinguid omavahel ühendavateks äriühinguteks olid mitmesugused vahepealsed valdusettevõtjad, mis on asutatud väljaspool Euroopa Liitu ja Euroopa Majanduspiirkonda (Hongkong või Briti Neitsisaared) ning Euroopa Liidus (Ühendkuningriik või Madalmaad).
( 9 ) Mõlemad viimati nimetatud äriühingud omandas hiljem (23. juunil 2005) üks kontserni Hutchison Whampoa kuuluv äriühing, nii et äriühingust Hutchison 3G UK Holdings Ltd endast sai ICTA § 413 lõike 3 punkti a tähenduses kontserni liige.
( 10 ) Vastavalt ICTA § 413 lõikele 3.
( 11 ) 29. novembri 2011. aasta otsus kohtuasjas C-371/10: National Grid Indus (EKL 2011, lk I-12273, punkt 45).
( 12 ) Kohtuotsus Philips Electronics UK, punkt 23. Maksustamispädevuse jaotuse küsimust käsitlevad veel nt kohtuotsus Marks & Spencer, punkt 45; 15. mai 2008. aasta otsus kohtuasjas C-414/06: Lidl Belgium (EKL 2008, lk I-3601, punkt 31); 25. veebruari 2010. aasta otsus kohtuasjas C-337/08: X Holding (EKL 2010, lk I-1215, punkt 28), ja 21. veebruari 2013. aasta otsus kohtuasjas C‑123/11: A Oy (punkt 23).
( 13 ) Madalmaade valitsus aga asub seisukohale, et tegemist on asutamisvabaduse põhjendatud piiramisega.
( 14 ) Vt kohtujurist Kokott’i ettepanek kohtuasjas Philips Electronics UK, punkt 22 ja seal viidatud kohtupraktika.
( 15 ) Vt kohtujurist Poiares Maduro ettepanek kohtuasjas Marks & Spencer, punkt 15.
( 16 ) Vt kohtujurist Kokott’i 19. aprilli 2012. aasta ettepanek kohtuasjas C‑18/11: Philips Electronics UK (punktid 14 ja 29).
( 17 ) Seda, kuidas kontserni tasandil tekkiv ebasoodne rahakäibeolukord on tuntav asutamisvabaduse piiranguna, rõhutas kohtujurist Sharpston oma 14. veebruari 2008. aasta ettepanekus kohtuasjas C-414/06: Lidl Belgium (EKL 2008, lk I-03601, punktid 29 ja 30).
( 18 ) Selle kontserni tasandil tekkiva eelise märkis Euroopa Kohus ära oma otsuses kohtuasjas Marks & Spencer, punkt 32 (viide allpool).
( 19 ) 13. novembri 2012. aasta otsus kohtuasjas C‑35/11: Test Claimants in the FII Group Litigation (punktid 90–92).
( 20 ) Kohtuotsus Test Claimants in the FII Group Litigation, punktid 93 ja 94.

( 21 ) Vt ICTA § 402 lõige 3, § 406 lõige 1 ja § 413 lõige 6.

( 22 ) See erineb Euroopa Kohtu 24. mai 2007. aasta otsusest kohtuasjas C-157/05: Holböck (EKL 2007, lk I-4051), kus oli kõne all kollektiivne kontroll äriühingu üle, mille omanikel ükshaaval ei olnud mingit kontrolli.

( 23 ) Siinkohal tuleks meenutada, et investeeringud, mis annavad äriühingu üle kontrolli, on alati otseinvesteeringud, kuid on ka investeeringuid, mis kontrolli ei anna, kuid ei ole ka otseselt rahalised, nagu näiteks portfelliinvesteeringud, sest nende eesmärk on luua sihtäriühinguga stabiilne suhe. Euroopa Kohus on otseinvesteeringute küsimust EL‑i õiguse seisukohalt tõlgendades otsustanud, et kapitali vaba liikumist käsitleva ELTL artikli 63 kohaldamisalasse kuuluvad põhimõtteliselt asutamisega seotud kapitali liikumine ja otseinvesteeringud. Viimati nimetatud mõiste [s.o otseinvesteeringud?] puudutab aktsiate kaudu ettevõtjas osaluse omandamise vormi, mis annab võimaluse tegelikult osaleda ettevõtja juhtimises ja kontrollimises (vt 17. septembri 2009. aasta otsus kohtuasjas C-182/08: Glaxo Wellcome (EKL 2009, lk I-591, punkt 40); 21. oktoobri 2010. aasta otsus kohtuasjas C-81/09: Idryma Typou (EKL 2010, lk I-10161, punkt 48), ja kohtuotsus C‑35/11: Test Claimants in the FII Group Litigation, punkt 102). OECD terminoloogias on välismaised otseinvesteeringud seotud eesmärgiga luua püsiv osalus. See tähendab pikaajalist suhet ja suurt mõjuvõimu ettevõtte juhtimise üle. Sellise suhte tõenduseks on asjaolu, et otseselt või kaudselt omatakse vähemalt 10% sellise ettevõtte hääleõigustest. Vt OECD Benchmark Definition of Foreign Direct Investment, 4. tr, 2008, lk 48, punkt 117, ja Model Tax Convention on Income and on Capital: Condensed Version 2010 (mõlemad avaldatud inglise keeles aadressil www.oecd.org). Vt ka Smit, D., EU Freedoms, Non-EU Countries and Company Taxation, Kluwer Law International 2012, lk 64 ja 68.

( 24 ) Kohtuotsus Philips Electronics UK, punktid 12 ja 13.

( 25 ) Kohtuotsus Marks & Spencer, punkt 32.

( 26 ) 12. detsembri 2006. aasta otsus kohtuasjas C-446/04: Test Claimants in the FII Group Litigation (EKL 2006, lk I-11753, punkt 84).

( 27 ) 8. märtsi 2001. aasta otsus liidetud kohtuasjades C-397/98 ja C-410/98: Metallgesellschaft jt (EKL 2001, lk I-1727, punkt 43).

( 28 ) Kohtuotsus Philips Electronics UK, punkt 39.

( 29 ) Vt kohtujurist Kokott’i ettepanek kohtuasjas Philips Electronics UK, punkt 81.

( 30 ) Kohtuotsus ICI, punkt 20.

( 31 ) 12. aprilli 1994. aasta otsus kohtuasjas C-1/93: Halliburton Services (EKL 1994, lk I-1137).

( 32 ) Vt kohtuotsuse punkt 6.

( 33 ) Käesolevas asjas on olukord teine kui ebaseadusliku riigiabi puhul, mida kohtupraktika kohaselt ei saa tagasiulatuvalt „seadustada”: käesolevas asjas on küsimus liikmesriigile EL‑i õigusest tuleneva kohustuse piirides, mitte selle kohustuse rikkumise tagajärgedes. Vt 21. oktoobri 2003. aasta otsus liidetud kohtuasjades C-261/01 ja C-262/01: van Calster jt (EKL 2003, lk I-12249, punkt 1).

( 34 ) 13. märtsi 2007. aasta otsus kohtuasjas C-524/04: Test Claimants in the Thin Cap Group Litigation (EKL 2007, lk I-2107, punktid 98–100).

( 35 ) Võib märkida, et enne ICTA § 402 lõike 3 punktide a ja b vastuvõtmist 2000. aastal kehtis säte, mille kohaselt tähendas „äriühing” ainult Ühendkuningriigis asutatud äriühinguid. Vt 1970. aasta ICTA § 258 lõige 7 (tsiteeritud kohtuotsuses ICI, punkt 6).  
„Eelotsusetaotlus — Vabadusel, turvalisusel ja õigusel rajanev ala — Direktiiv 2004/83/EÜ — Pagulase staatuse või täiendava kaitse seisundi saamise miinimumnõuded — Artikkel 4 — Faktide ja asjaolude hindamine — Hindamistingimused — Teatud tõendite aktsepteerimine — Pädevate siseriiklike asutuste pädevuse ulatus — Kartus tagakiusamise ees seksuaalse sättumuse tõttu — Erinevus ühelt poolt varjupaigataotleja väidetavat seksuaalset sättumust puudutavate väidete ja dokumentaalsete või muude tõendite kontrolli piirangute ja teiselt poolt nende piirangute vahel, mida kohaldatakse selliste asjaolude kontrollile seoses teiste tagakiusamise põhjustega — Direktiiv 2005/85/EÜ — Liikmesriikides pagulasseisundi omistamise ja äravõtmise menetluse miinimumnõuded — Artikkel 13 — Küsitlusele esitatavad nõuded — Euroopa Liidu põhiõiguste harta — Artikkel 1 — Inimväärikus — Artikkel 7 — Era‑ ja perekonnaelu austamine”
Liidetud kohtuasjades C‑148/13–C‑150/13,
mille ese on ELTL artikli 267 alusel Raad van State (Madalmaad) 20. märtsi 2013. aasta otsustega esitatud eelotsusetaotlused, mis saabusid Euroopa Kohtusse 25. märtsil 2013, menetlustes

A (C‑148/13),
B (C‑149/13),
C (C‑150/13)
versus
Staatssecretaris van Veiligheid en Justitie,

menetluses osales:
United Nations High Commissioner for Refugees (UNHCR),
EUROOPA KOHUS (suurkoda),
koosseisus: president V. Skouris, asepresident K. Lenaerts, kodade presidendid A. Tizzano, L. Bay Larsen (ettekandja), T. von Danwitz, A. Ó Caoimh, ja J.‑C. Bonichot, kohtunikud A. Borg Barthet, J. Malenovský, E. Levits, E. Jarašiūnas, C. G. Fernlund ja J. L. da Cruz Vilaça,
kohtujurist: E. Sharpston,

kohtusekretär: vanemametnik M. Ferreira,
arvestades kirjalikus menetluses ja 25. veebruari 2014. aasta kohtuistungil esitatut,
arvestades seisukohti, mille esitasid:
A, esindaja: advocaat N. C. Blomjous,
B, esindaja: advocaat C. Chen,
United Nations High Commissioner for Refugees (UNHCR), esindaja: P. Moreau, keda abistas M.‑E. Demetriou, QC,
Madalmaade valitsus, esindajad: C. Schillemans, M. Bulterman ja B. Koopman,


Belgia valitsus, esindajad: M. Jacobs ja C. Pochet,


Tšehhi valitsus, esindajad: M. Smolek ja J. Vláčil,


Saksamaa valitsus, esindajad: T. Henze ja A. Wiedmann,


Kreeka valitsus, esindaja: M. Michelogiannaki,

Prantsusmaa valitsus, esindajad: D. Colas ja S. Menez,


Euroopa Komisjon, esindajad: M. Condou-Durande ja R. Troosters,

olles 17. juuli 2014. aasta kohtuistungil ära kuulanud kohtujuristi ettepaneku,

on teinud järgmise
otsuse
1
Eelotsusetaotlused puudutavad seda, kuidas tõlgendada nõukogu 29. aprilli 2004. aasta direktiivi 2004/83/EÜ miinimumnõuete kohta, mida kolmandate riikide kodanikud ja kodakondsuseta isikud peavad täitma, et saada pagulase või muul põhjusel rahvusvahelist kaitset vajava isiku staatus, ja antava kaitse sisu kohta (ELT 2004, L 304, lk 12; ELT eriväljaanne 19/07, lk 96; parandused ELT 2005, L 204, lk 24 ja ELT 2011, L 278, lk 13), artiklit 4 ja Euroopa Liidu põhiõiguste harta (edaspidi „harta”) artikleid 3 ja 7.
2

Need taotlused on esitatud kohtuvaidlustes, mille poolteks on ühelt poolt kolmandate riikide kodanikud A, B ja C ning teiselt poolt Staatssecretaris van Veiligheid en Justitie (julgeoleku‑ ja justiitsasjade riigisekretär, edaspidi „Staatssecretaris”) seoses sellega, et jäeti rahuldamata nende taotlused saada Madalmaades varjupaigataotleja ajutine elamisluba.
Õiguslik raamistik
Rahvusvaheline õigus
Pagulasseisundi konventsioon

3

28. juulil 1951 kirjutati Genfis alla pagulasseisundi konventsioonile (Recueil des traités des Nations unies, kd 189, lk 150, nr 2545 (1954), edaspidi „Genfi konventsioon”), mis jõustus 22. aprillil 1954 ja mida täiendati New Yorkis 31. jaanuaril 1967 allkirjastatud pagulasseisundi protokolliga, mis omakorda jõustus 4. oktoobril 1967; selle konventsiooni artikli 1 jaotise A lõike 2 esimese lõigu kohaselt kohaldatakse mõistet „pagulane” isiku suhtes, kes „põhjendatult kartes tagakiusamist rassi, usu, rahvuse, sotsiaalsesse gruppi kuulumise või poliitiliste veendumuste pärast viibib väljaspool kodakondsusjärgset riiki ega suuda või kartuse tõttu ei taha saada sellelt riigilt kaitset või kes nimetatud sündmuste tagajärjel viibib kodakondsusetuna väljaspool oma endist asukohariiki ega suuda või kartuse tõttu ei taha sinna tagasi pöörduda”.

Liidu õigus

Direktiiv 2004/83

4

Direktiivi 2004/83 põhjenduse 3 kohaselt sätestab Genfi konventsioon pagulaste kaitse alase rahvusvahelise õiguskorra nurgakivi.

5

Nimetatud direktiivi põhjenduses 10 on märgitud:

„Käesolevas direktiivis austatakse põhiõigusi ja järgitakse iseäranis [hartas] tunnustatud põhimõtteid. Eelkõige püütakse käesoleva direktiiviga tagada varjupaigataotlejate ja nendega kaasas olevate pereliikmete inimväärikuse ja varjupaigaõiguse austamine.”

6

Sama direktiivi põhjenduses 16 on märgitud, et tuleks sätestada pagulasseisundi määratlemise ja sisu miinimumnõuded, millest liikmesriikide pädevad siseriiklikud asutused juhinduksid Genfi konventsiooni kohaldamisel.
7
Direktiivi 2004/83 põhjenduse 17 kohaselt on vaja kehtestada ühised kriteeriumid varjupaigataotlejate tunnustamiseks pagulastena Genfi konventsiooni artikli 1 tähenduses.
8
Sama direktiivi artiklis 2 on märgitud, et selles direktiivis kasutatakse järgmisi mõisteid:
„[...]
c)

pagulane – kolmanda riigi kodanik, kes põhjendatud kartuse tõttu rassilise, usulise, rahvusel, poliitilistel vaadetel või teatavasse sotsiaalsesse gruppi kuulumisel põhineva tagakiusamise ees viibib väljaspool kodakondsuse riiki ja ei saa või kõnealuse kartuse tõttu ei taha anda ennast nimetatud riigi kaitse alla […]
”

9

Direktiivi 2004/83 II peatükis „Rahvusvahelise kaitse taotluse hindamine” asuv artikkel 4 määratleb faktide ja asjaolude hindamise tingimused ja sätestab järgmist:

„1.   Liikmesriigid võivad lugeda taotleja kohuseks esitada niipea kui võimalik kõik elemendid, mis on vajalikud rahvusvahelise kaitse taotluse põhjendamiseks. Koostöös taotlejaga on liikmesriigi kohus hinnata taotluse asjaomaseid elemente.
2.   Lõikes 1 osutatud elemendid koosnevad taotleja avaldustest ning kõigist taotleja käsutuses olevatest dokumentidest taotleja vanuse, tausta, sealhulgas asjaomaste sugulaste tausta, identiteedi, kodakondsus(t)e, varasema elukoha riigi/riikide ja koha/kohtade, varasemate varjupaigataotluste ja reisimarsruutide kohta, isikutunnistustest ja reisidokumentidest, ning rahvusvahelise kaitse taotlemise põhjustest.

3.   Rahvusvahelise kaitse taotluse läbivaatamine peab toimuma individuaalsetel alustel ning selle käigus arvestatakse järgmist:

a)

kõik asjaomased faktid, mis on seotud päritoluriigiga taotluse asjus otsuse langetamise ajal; sealhulgas päritoluriigi õigusnormid ja nende kohaldamise viis;

b)

taotleja esitatud asjaomased avaldused ja dokumendid, sealhulgas teave selle kohta, kas taotlejale on saanud või võib saada osaks tagakiusamine või tõsine kahju;

c)

taotleja individuaalne positsioon ja isiklikud asjaolud, sealhulgas sellised tegurid nagu taust, sugu ja vanus, et hinnata, kas taotleja suhtes toime pandud või võimalikud aktid annavad taotleja isiklikest asjaoludest lähtudes välja tagakiusamise või tõsise kahju mõõdu;

d)

kas taotleja tegevus pärast päritoluriigist lahkumist seondus rahvusvahelise kaitse taotlemiseks vajalike tingimuste loomise ainu‑ või põhieesmärgiga, et hinnata, kas kõnealune tegevus põhjustab nimetatud riiki tagasipöördumisel taotleja tagakiusamise või talle tõsise kahju tekitamise;

e)

kas on võimalik mõistlikult eeldada, et taotleja annab ennast teise riigi kaitse alla, mille kodakondsust ta saab tõendada.

5.   Kui liikmesriigid kohaldavad põhimõtet, mille kohaselt on taotleja kohustatud põhjendama rahvusvahelise kaitse taotlust ja kui taotleja väidete aspekte ei toeta dokumentaalsed või muud tõendid, ei vaja need aspektid kinnitamist, kui on täidetud järgmised tingimused:
a)
taotleja on teinud tõsiseid jõupingutusi oma taotluse põhjendamiseks;

b)

esitatud on kõik taotleja käsutuses olevad asjaomased elemendid ja antud rahuldav selgitus muude asjaomaste elementide võimaliku puudumise kohta;
c)

taotleja väited on osutunud sidusateks ja usutavateks ning need ei ole vastuolus taotleja juhtumiga seotud olemasoleva konkreetse ja üldise teabega;
d)

taotleja on taotlenud rahvusvahelist kaitset nii vara kui võimalik, välja arvatud juhul kui taotleja suudab esitada hea põhjuse miks ta seda ei teinud; ja

e)

taotleja üldine usaldusväärsus on kindlaks tehtud.”
10
Direktiivi 2004/83 artiklis 10 „Tagakiusamise põhjused” on sätestatud:
„1.   Liikmesriigid võtavad tagakiusamise põhjuste hindamisel arvesse järgmisi elemente:

d)

rühma käsitatakse teatava sotsiaalse grupina, kui eelkõige:
selle rühma liikmetel on ühine loomupärane omadus või ühine taust, mida ei saa muuta, või ühine omadus või veendumus, mis on nende identiteedis või teadvuses nii fundamentaalne, et inimest ei tohiks sundida sellest lahti ütlema, ja


sellel rühmal on asjaomases riigis selgesti eristuv identiteet, kuna ümbritsev ühiskond tajub seda erinevana;
olenevalt päritoluriigis valitsevatest asjaoludest võib teatava sotsiaalse grupi mõiste hõlmata seksuaalse sättumuse ühisel tunnusel põhinevat gruppi. Seksuaalset sättumust ei saa käsitada liikmesriikide siseriikliku õiguse kohaselt kriminaalseks peetavaid tegusid hõlmavana
”
Direktiiv 2005/85/EÜ

11

Nõukogu 1. detsembri 2005. aasta direktiivi 2005/85/EÜ liikmesriikides pagulasseisundi omistamise ja äravõtmise miinimumnõuete kohta (ELT L 326, lk 13, ja parandus ELT 2006, L 236, lk 36) põhjenduses 8 on märgitud, et selles direktiivis austatakse põhiõigusi ja peetakse kinni iseäranis hartaga tunnustatud põhimõtetest.

12

Direktiivi 2005/85 artikkel 13 täpsustab küsitlusele esitatavad nõuded; selle lõikes 3 on märgitud:

„Liikmesriigid astuvad vajalikke samme, et tagada küsitluste toimumine tingimustes, kus taotlejatel on võimalus põhjalikult põhjendada oma taotlust. Selleks liikmesriigid:

a)

tagavad, et küsitlust läbiviiv isik oleks piisavalt pädev, et võtta võimalikult palju arvesse taotlusega seotud isiklikke või üldisi asjaolusid, kaasa arvatud taotleja kultuurilist tausta ja kaitsetut olekut […]

”
Madalmaade õigus
13
Asjassepuutuvad siseriiklikud õigusnormid asuvad 2000. aasta välismaalaste seaduse (Vreemdelingenwet 2000) artiklis 31, 2000. aasta välismaalaste dekreedi (Vreemdelingenbesluit 2000) artiklis 3.111 ja 2000. aasta välismaalaste määruse (Voorschrift Vreemdelingen 2000) artiklis 3.35.
14
Neid sätteid täpsustati 2000. aasta välismaalaste ringkirja (Vreemdelingencirculaire 2000) punktides C2/2.1, C2/2.1.1 ja C14/2.1 kuni C14/2.4.
15
2000. aasta välismaalaste seaduse artikli 31 lõige 1 koostoimes 2000. aasta välismaalaste dekreedi artikli 3.111 lõikega 1 sätestab, et varjupaigataotlejal on kohustus tõendada varjupaigataotleja ajutise elamisloa andmise aluste usutavust ja esitada omal initsiatiivil kõik asjakohane teave, et asutus võiks tema taotluse üle otsuse teha. Staatssecretaris hindab, kas sellise loa andmine on õiguslikult põhjendatud.
16

2000. aasta välismaalaste dekreedi artikli 3.111 lõikes 1 on sätestatud, et kui varjupaigataotleja taotleb 2000. aasta välismaalaste seaduse artiklis 28 esitatud elamisloa väljastamist, peab ta esitama kõik andmed, sh asjassepuutuvad dokumendid, mille põhjal Staatssecretaris võib hinnata – koostöös kõnealuse varjapaigataotlejaga – kas selle elamisloa andmiseks esineb õiguslik alus.
17

Vastavalt 2000. aasta välismaalaste ringkirja punktile C14/2.1 puudutab varjupaigataotleja avalduste usaldusväärsuse hindamine tema esitatud fakte või asjaolusid. Faktilised asjaolud on andmed, mis puudutavad kõnealuse varjupaigataotleja isikut, eelkõige tema seksuaalset sättumust.
18

Selle ringkirja punkti C14/2.2 kohaselt peab varjupaigataotleja rääkima tõtt ja tegema täieulatuslikku koostööd, et tuvastada võimalikult terviklikult kõik faktid. Ta peab immigratsiooni‑ ja kodakondsusametit võimalikult aegsasti teavitama kõigist olulistest sündmustest ja faktilistest asjaoludest, mis on tema taotluse menetlemiseks vajalikud.
19

Ringkirja punkti C14/2.3 kohaselt ei ole välistatud, et varjupaigataotleja avalduste ühe osa mitteusaldusväärne laad kahjustab samuti tema avalduste kõigi teiste osade usaldusväärsust.
20

Ringkirja punkti C14/2.4 kohaselt on põhimõtteliselt piisav, kui varjupaigataotleja avaldused on usutavad. Selleks oodatakse temalt, et ta esitab oma taotluse põhjendamiseks dokumente. Nende väidete usaldusväärsuse hindamisel, mille varjupaigataotleja oma taotluse põhjendamiseks esitas ei pea siiski kindlaks tegema, kas ja mis ulatuses on tema väiteid võimalik tõendada. Nimelt on varjupaigataotlejad paljudel juhtudel näidanud, et nad ei suuda oma väiteid tõendada ja et neilt ei või mõistlikult oodata veenvate tõendite esitamist oma ütluste tõendamiseks.
21

Staatssecretaris võib lugeda usaldusväärseks 2000. aasta välismaalaste määruse artikli 3.35 lõike 3 järgsed väited ja seetõttu mitte nõuda kinnitust, kui varjupaigataotleja üldine usaldusväärsus on saadud kindlaks teha.
Põhikohtuasjad ja eelotsuse küsimus
22
Kolmandate riikide kodanikud A, B ja C esitasid igaüks Madalmaades varjupaigataotleja ajutise elamisloa taotluse. Oma taotluste põhjendamiseks väitsid nad, et nad kartsid oma vastavates päritoluriikides tagakiusamist eelkõige oma homoseksuaalse sättumuse tõttu.
23
A esimese varjupaigataotluse jättis Staatssecretaris rahuldamata, kuna see ei olnud usaldusväärne.
24
A ei vaidlustanud seda esimest keeldumisotsust ja esitas teise varjupaigataotluse, märkides, et ta oli valmis tegema „testi”, mis tõendaks tema homoseksuaalsust või tegema homoseksuaalse toimingu, et tõendada oma väidetava seksuaalse sättumuse tõelevastavust.
25
12. juuli 2011.aasta otsusega jättis Staatssecretaris A teise taotluse rahuldamata, kuna tema väidetud seksuaalne sättumus ei olnud endiselt tõendatud. Staatssecretaris leidis, et ta ei saanud tugineda üksnes varjupaigataotleja väidetavale seksuaalsele sättumusele, ilma et ta hindaks selle usaldusväärsust.
26
Staatssecretaris jättis 1. augustil 2012 rahuldamata B taotluse, kuna tema homoseksuaalsust käsitlevad väited olid ebamäärased, pealiskaudsed ja ebausaldusväärsed. Lisaks leidis Staatssecretaris, et kuna B on pärit riigist, kus homoseksuaalsust ei aktsepteerita, peaks ta suutma esitada rohkem detaile oma tunnete kohta ja oma sisemise protsessi kohta seoses tema seksuaalse sättumusega.
27
C esitas oma esimese varjupaigataotluse muudel alustel kui tagakiusamine tema homoseksuaalsuse tõttu; Staatssecretaris jättis selle taotluse rahuldamata.
28
C ei vaidlustanud esimest otsust ning esitas teise varjupaigataotluse, mille põhjenduseks oli seekord hirm, et teda hakatakse päritoluriigis tema homoseksuaalsuse tõttu taga kiusama. Teise taotluse raames väitis C, et ta sai oma homoseksuaalsust tunnistada alles pärast päritoluriigist lahkumist. Oma taotluse põhjendamiseks esitas ta taotlust läbivaatavale asutusele videosalvestise seksuaalaktist samasoolise isikuga.
29
Staatssecretaris jättis 8. oktoobri 2012. aasta otsusega C varjupaigataotluse rahuldamata, kuna tema avaldused tema homoseksuaalsuse kohta ei olnud usaldusväärsed. Staatssecretaris leidis, et C oleks pidanud teatama oma väidetavast seksuaalsest sättumusest esimeses varjupaigataotluses; et C ei esitanud selgeid väiteid, kuidas ta sai teadlikuks oma seksuaalsusest, ega osanud vastata küsimustele Madalmaades homoseksuaalide õigusi kaitsvate organisatsioonide kohta.
30
A, B ja C esitasid varjupaigataoleja ajutise elamisloa taotluste rahuldamata jätmise otsuste peale kaebused Rechtbank ’s-Gravenhagele.
31
Rechtbank ’s-Gravenhage jättis 9. septembri 2011. aasta ja 30. oktoobri 2012. aasta otsustega vastavalt A ja C kaebuse põhjendamatuse tõttu rahuldamata. See kohus leidis esiteks, et A ja C oleksid pidanud oma vastavates kaebustes vaidlustama Staatssecretarise esimese rahuldamata jätmise otsuse ja teiseks, et nad ei tõendanud varjupaiga taotlemise teise menetluse raames, et nende väited väidetava homoseksuaalsuse kohta on usaldusväärsed.
32
23. augusti 2012. aasta otsusega jäeti rahuldamata ka B kaebus Staatssecretarise tehtud keelduva otsuse peale. Rechtbank ’s-Gravenhage leidis, et Staatssecretaris võis mõistlikult järeldada, et B avaldused oma homoseksuaalsuse kohta ei olnud usaldusväärsed.
33
A, B ja C kaebasid need otsused edasi Raad van Statesse.
34
Nende edasikaebemenetluste raames väitsid A, B ja C eelkõige, et kuna on võimatu objektiivselt tuvastada varjupaigataotlejate seksuaalset sättumust, siis peaks varjupaigataotlust läbi vaatavad asutused oma otsustes tuginema pelgalt nende taotlejate kinnitusele selle väidetava sättumuse kohta.
35
Põhikohtuasja kaebuse esitajad väidavad, et varjupaigataotluse esitaja usaldusväärsuse hindamise raames esitavad asutused väidetava sättumuse kohta küsimusi, mis kahjustavad eelkõige taotleja inimväärikuse austamist ja tema õigust eraelu kaitsele ega võta lisaks arvesse seda, et taotleja võib küsitluse käigus tunda häbi, ning seda, et kultuurilised eripärad takistavad tal vabalt sellest sättumusest rääkida. Lisaks, ehkki Staatssecretaris peab varjupaigataotlejate väiteid ebausaldusväärseks, ei peaks ta samale järeldusele jõudma seksuaalse sättumuse enda usaldusväärsuse kohta.
36
Staatssecretaris märgib, et ei direktiivist 2004/83 ega hartast ei ilmne, et otsus tuleb teha lähtudes pelgalt varjupaigataotlejate ütlustest nende väidetava seksuaalse sättumuse kohta. Sellegipoolest tuleb kontrollida mitte seda, kas varjupaigataotlejad on tegelikult väidetava seksuaalse sättumusega, vaid pigem seda, kas nad on suutnud tõendada seda, et nad kuuluvad sotsiaalsesse gruppi direktiivi 2004/83 artikli 10 lõike 1 punkti d tähenduses, ja lisaks seda, kas tagakiusajad peavad neid sinna kuuluvaks direktiivi artikli 10 lõike 2 tähenduses.
37
Lisaks saavad Staatsecretarise sõnul varjupaigataotlejad vaid harva tõendada oma homoseksuaalsust muul moel kui omaenda väidetega, nii et kui neid väiteid loetakse sidusateks ja usutavateks ning varjupaigataotleja üldine usaldusväärsus on kindlaks tehtud, siis tuleb kahtlusi tõlgendada taotlejate kasuks.
38

Staatssecretaris leiab, et varjupaigataotlejate seksuaalse sättumuse usaldusväärsuse hindamine ei ole erinev teiste tagakiusamise põhjuste hindamisest. See asutus võtab siiski arvesse seksuaalse sättumuse kohta tehtud avaldustega seotud erilisi probleeme. Nimelt soovitatakse varjupaigataotlejate küsitlemisega tegelevatel ametnikel hoiduda otseste küsimuste esitamisest viisi kohta, mil viisil taotlejad oma sattumust väljendavad. Lisaks ei omistata mingit tähtsust varjupaigataotlejate poolt tõendiks esitatud piltidele seksuaalaktide kohta, kuna need näitavad vaid seksuaalaktide läbiviimist, mitte aga väidetava seksuaalse sättumuse olemasolu.
39

Raad van State täpsustab, et direktiivi 2004/83 artikkel 4 ega harta viidatud sätted ei pane Staatssecretarisele kohustust lugeda varjupaigataotlejate väidetav seksuaalne sättumus tõendatuks pelgalt nende väidete põhjal. Lisaks ei erine varjupaigataotlejate seksuaalse sättumuse kontrollimine selle kohtu sõnul muude tagakiusamise aluste kontrollimisest.

40

Siiski küsib Raad van State, millised on direktiivi 2004/83 artiklist 4 ja harta artiklitest 3 ja 7 tulenevad võimalikud piirangud varjupaigataotlejate seksuaalse sättumuse kontrollimiseks.

41

Eelotsusetaotluse esitanud kohus leiab, et varjupaigataotlejatele küsimuste esitamine võib teatud ulatuses kahjustada harta nimetatud sätetega tagatud õigusi.

42

Selle kohtu sõnul ei ole sõltumata sellest, millise meetodi on asjaomane liikmesriik väidetava seksuaalse sättumuse tõelevastavuse hindamiseks vastu võtnud, võimalik vältida riski, et kahjustatakse varjupaigataotleja põhiõigusi, nagu harta artiklites 3 ja 7 esitatud õigused.

43

Selles olukorras otsustas Raad van State menetluse peatada ja esitada Euroopa Kohtule järgmise eelotsuse küsimuse, mis on sõnastatud identselt kohtuasjades C‑148/13 kuni C‑150/13:
„Millised piirid seavad [direktiiv 2004/83] artikkel 4 ja [harta], eelkõige selle artiklid 3 ja 7 väidetava seksuaalse sättumuse usutavuse kontrolli viisile ja kas need piirid on teiste tagakiusamispõhjuste usutavuse hindamise puhul erinevad ning kui vastus sellele küsimusele on jaatav, siis mil määral?”

44

Euroopa Kohtu 19. aprilli 2013. aasta otsusega liideti kohtuasjad C‑148/13 kuni C‑150/13 menetluse kirjaliku ja suulise osa ning kohtuotsuse huvides.

Eelotsuse küsimus

Sissejuhatavad märkused
45

Direktiivi 2004/83 põhjendustest 3, 16 ja 17 tuleneb, et Genfi konventsioon kujutab endast pagulaste kaitse alase rahvusvahelise õiguskorra nurgakivi ning et pagulasseisundi andmise tingimusi ja selle seisundi sisu käsitlevad direktiivi sätted võeti vastu selleks, et aidata liikmesriikide pädevaid asutusi nimetatud konventsiooni kohaldamisel, tuginedes ühistele mõistetele ja tingimustele (kohtuotsus N, C‑604/12, EU:C:2014:302, punkt 27).
46

Direktiivi 2004/83 sätteid tuleb seega tõlgendada direktiivi üldist ülesehitust ja eesmärki arvestades ning kooskõlas Genfi konventsiooni ja teiste ELTL artikli 78 lõikes 1 viidatud asja kohaste lepingutega. Tõlgendamisel tuleb vastavalt selle direktiivi põhjendusele 10 austada ka hartas tunnustatud õigusi (kohtuotsus X jt, C‑199/12 kuni C‑201/12, EU:C:2013:720, punkt 40).
47

Lisaks tuleb meelde tuletada, et direktiiv 2004/83 ei sisalda rahvusvahelise kaitse taotluse läbivaatamisel kohaldamisele kuuluvaid menetlusnorme, ega määra seega varjupaigataotlejale kohaldatavaid menetluslikke tagatisi. Direktiiv 2005/85 näeb ette taotluste läbivaatamise menetlusele kohaldatavad miinimumnõuded ja täpsustab varjupaigataotlejate õigused, mida tuleb põhikohtuasjade hindamise raames arvesse võtta.
Eelotsuse küsimus
48
Oma küsimusega soovib eelotsusetaotluse esitanud kohus sisuliselt teada, kas direktiivi 2004/83 artiklit 4 koostoimes harta sätetega tuleb tõlgendada nii, et see paneb pädevatele siseriiklikele asutustele, kelle tegevus allub kohtulikule kontrollile, teatud piirid, kui nad hindavad varjupaigataotleja seksuaalset sättumust puudutavaid fakte ja asjaolusid juhtumil, kus selle varjupaigataotleja taotlus tugineb kartusele tagakiusamise ees selle sättumuse tõttu.
49
Sellega seoses tuleb kohe märkida, et vastupidi põhikohtuasjas kaebuse esitanute väidetele – mille kohaselt peavad ametiasutused, kes vaatavad läbi varjupaigataotlust, mis tugineb kartusele tagakiusamise ees varjupaigataotleja seksuaalse sättumuse tõttu, lugema väidetava sättumuse tõendatuks pelgalt taotleja väidete põhjal – on need avaldused varjupaigataotluse erilist konteksti silmas pidades üksnes lähtepunktiks direktiivi 2004/83 artiklis 4 ette nähtud faktide ja asjaolude hindamise menetluses.
50
Nimelt ilmneb selle direktiivi artikli 4 lõike 1 sõnastusest, et hindamise raames võivad liikmesriigid lugeda taotleja kohuseks esitada niipea kui võimalik kõik elemendid, mis on vajalikud rahvusvahelise kaitse taotluse põhjendamiseks; ning koostöös taotlejaga on liikmesriigi kohus hinnata taotluse asjaomaseid elemente.
51
Lisaks ilmneb direktiivi 2004/83 artikli 4 lõikest 5, et kui selle sätte punktides a–e esitatud tingimused ei ole täidetud, võivad varjupaigataotlejate väited nende väidetava seksuaalse sättumuse kohta vajada kinnitamist.
52
Sellest tuleneb, et ehkki varjupaigataotleja peab selle sättumuse kui tema isiklikku sfääri kuuluva elemendi identifitseerima, võib sama direktiivi artiklis 4 toodud hindamismenetluse läbi viia nii pagulasseisundi taotluste kohta, mida on põhjendatud kartusega tagakiusamise ees selle sättumuse tõttu, nagu ka teistele tagakiusamise põhjustele tuginevate taotluste kohta.
53
Siiski peavad hindamistingimused, mida pädevad asutused rakendavad taotluste põhjenduseks esitatud väidete ja dokumentaalsete või muude tõendite suhtes, olema kooskõlas direktiivide 2004/83 ja 2005/85 sätetega, ning – nagu ilmneb vastavalt nende direktiivide põhjendustest 10 ja 8 – hartaga tagatud põhiõigustega, nagu harta artiklis 1 tunnustatud õigus inimväärikuse austamisele ja harta artiklis 7 tagatud õigus era‑ ja perekonnaelu austamisele.
54
Ehkki direktiivi 2004/83 artikli 4 sätteid kohaldatakse kõigile rahvusvahelise kaitse taotlustele – sõltumata taotluste põhjenduseks esitatud tagakiusamise põhjusest, peavad pädevad asutused sellegipoolest kohandama tingimusi, mille alusel hinnatakse väiteid ja dokumentaalseid või muid tõendeid, sõltuvalt varjupaigataotluse iga kategooria erisustest, järgides hartaga kaitstud õigusi.
55
Mis puudutab direktiivi 2004/83 artiklis 4 ette nähtud faktide ja asjaolude hindamist, siis nagu otsustati kohtuotsuse M (C‑277/11, EU:C:2012:744) punktis 64, toimub see kahes eraldiseisvas etapis. Esimene etapp puudutab nende faktiliste asjaolude esitamist, mis võivad taotluse põhjendamisel olla tõendiks, samas kui teises etapis toimub nende tõendite õiguslik hindamine, mis seisneb otsustamises, kas käsitletavat juhtumit iseloomustavaid asjaolusid arvesse võttes on täidetud direktiivi 2004/83 artiklites 9 ja 10 või 15 sätestatud rahvusvahelise kaitse andmise tingimused.
56
Esimese etapi raames, millesse nimelt kuuluvad eelotsusetaotluse esitanud kohtu küsimused kõigis põhikohtuasjades, võivad liikmesriigid küll järeldada, et tavaliselt on taotleja kohus esitada kõik elemendid, mis on vajalikud tema taotluse põhjendamiseks, kuna just tema suudab esitada tõendeid oma seksuaalse sättumuse tõendamiseks, siis peab asjaomane liikmesriik siiski tegema taotlejaga koostööd siis, kui ta määrab kindlaks, millised tõendid on selle taotluse puhul asjassepuutuvad, vastavalt direktiivi artikli 4 lõikele 1 (vt selle kohta kohtuotsus M, EU:C:2012:744, punkt 65).
57
Sellega seoses tuleb märkida, et vastavalt direktiivi 2004/83 artikli 4 lõike 3 punktile c peab see hindamine toimuma individuaalsetel alustel ning võtma arvesse taotleja individuaalset positsiooni ja isiklikke asjaolusid, sealhulgas selliseid tegureid nagu taust, sugu ja vanus, et hinnata, kas taotleja suhtes toime pandud või võimalikud aktid annavad taotleja isiklikest asjaoludest lähtudes välja tagakiusamise või tõsise kahju mõõdu.
58
Lisaks tuletati käesoleva kohtuotsuse punktis 51 selle direktiivi artikli 4 alusel pädevate asutuste läbi viidud kontrolli raames meelde, et kui taotleja väidete aspekte ei toeta dokumentaalsed või muud tõendid, ei vaja need aspektid kinnitamist, kui on täidetud sama direktiivi artikli 4 lõike 5 punktides a–e kumulatiivselt esitatud tingimused.
59
Mis puudutab kõigis põhikohtuasjades käsitlusel olevate väidete ja dokumentaalsete või muude tõendite hindamise tingimusi, siis selleks, et anda eelotsusetaotluse esitanud kohtule tarvilik vastus, tuleb käesoleva analüüsi käigus piirduda küsimusega, kas direktiivide 2004/83 ja 2005/85 sätete ning harta sätetega on kooskõlas esiteks pädevate asutuste läbi viidud kontroll, mis toimub vestluste vormis, mis tuginevad eelkõige homoseksuaale puudutavatele stereotüüpidele, või üksikasjalike vestluste vormis, mis puudutavad varjupaigataotleja seksuaalkäitumist, ning võimalus, et need asutused nõustuvad sellega, et taotlejat „testitakse” tema homoseksuaalsuse tõendamiseks ja/või taotleja esitab omal soovil videosalvestisi oma seksuaalaktidest; ja teiseks see, kui pädevad asutused võivad usaldusväärsuse puudumist järeldada vaid sellest, et varjupaigataotleja ei ole väidetavale seksuaalsele sättumusele viidanud, kui tal oli esimest korda võimalus esitada tagakiusamise põhjuseid.
60
Mis puudutab esiteks hindamisi, mis tuginevad vestlustel, kus asjaomaselt varjupaigataotlejalt küsitakse teadmisi homoseksuaalide huve kaitsvate ühenduste kohta ja nende ühenduste detailide kohta, siis tähendavad need kohtuasja C‑150/13 kaebuse esitaja sõnul, et need asutused tuginevad oma hinnangutes stereotüüpilisele arusaamale homoseksuaalide käitumisest, mitte aga iga varjupaigataotleja konkreetsele olukorrale.
61
Sellega seoses tuleb meelde tuletada, et direktiivi 2004/83 artikli 4 lõike 3 punkt c paneb pädevatele asutustele kohustuse taotlus läbi vaadata, arvestades taotleja individuaalset positsiooni ja isiklikke asjaolusid, ja et direktiivi 2005/85 artikli 13 lõike 3 punkt a nõuab neilt asutustelt, et nad viiksid küsitluse läbi varjupaigataotlusega seotud isiklikke või üldisi asjaolusid arvestades.
62
Ehkki stereotüüpilistel mõistetel põhinevad küsitlused võivad olla pädevate asutuste kasutuses selle hindamise tarvis kasulik element, ei vasta pagulasseisundi andmise taotluste hindamine pelgalt homoseksuaalidega seotud stereotüüpiliste arusaamade põhjal siiski eelmises punktis viidatud sätete nõuetele, kuna see ei võimalda neil asutustel arvesse võtta asjaomase varjupaigataotleja individuaalset ja isiklikku olukorda.
63
Seetõttu ei saa varjupaigataotleja suutmatus sellistele küsimustele vastata iseenesest olla piisavaks põhjuseks, et järeldada, et ta ei ole usaldusväärne, kuivõrd selline lähenemine oleks vastuolus direktiivi 2004/83 artikli 4 lõike 3 punkti c ja artikli 2005/85 artikli 13 lõike 3 punkti a nõuetega.
64
Teiseks, ehkki siseriiklikud asutused võivad vajaduse korral läbi viia küsitlusi varjupaigataotleja väidetavat seksuaalset sättumust puudutavate faktide ja asjaolude hindamiseks, on küsitlused, mis puudutavad taotleja seksuaalkäitumise üksikasju, vastuolus hartaga tagatud põhiõigustega ja eelkõige selle artiklis 7 sätestatud era‑ ja perekonnaelu kaitsega.
65
Mis puudutab kolmandaks võimalust, et siseriiklikud asutused nõustuvad sellega (nagu olid pakkunud osad põhikohtuasjade kaebuse esitajad), et taotlejad sooritavad homoseksuaalseid toiminguid, et nende homoseksuaalsust „testitakse” või et nad esitavad tõendeid, nagu videosalvestised oma seksuaalaktidest, siis tuleb rõhutada, et lisaks sellele, et need asjaolud ei oma tingimata tõendusväärtust, võivad need kahjustada inimväärikust, mille austamist tagab harta artikkel 1.
66
Lisaks, selliste tõendite lubamine või nendega nõustumine annaks nimelt ajendi teistele taotlejatele ja tähendaks neile de facto selliste tõendite esitamise kohustust.
67
Neljandaks, mis puudutab seda, et pädevad asutused võivad usaldusväärsuse puudumist järeldada vaid sellest, et varjupaigataotleja ei ole sellele väidetavale seksuaalsele sättumusele viidanud, kui tal oli esimest korda võimalus esitada tagakiusamise põhjuseid, siis tuleb märkida järgmist.
68
Direktiivi 2004/83 artikli 4 lõike 1 sätetest ilmneb, et liikmesriigid võivad lugeda taotleja kohuseks esitada „niipea kui võimalik” kõik elemendid, mis on vajalikud rahvusvahelise kaitse taotluse põhjendamiseks.
69
Võttes aga arvesse inimese isiklikku sfääri ja eelkõige tema seksuaalsust puudutavate küsimuste tundlikku laadi, ei saa järeldada, et isik ei ole usaldusväärne, pelgalt seetõttu, et soovimatuse tõttu avaldada oma elu intiimseid aspekte, ei teatanud ta algusest peale oma homoseksuaalsusest.
70
Lisaks tuleb märkida, et direktiivi 2004/83 artikli 4 lõikes 1 toodud kohustust esitada „niipea kui võimalik” kõik elemendid, mis on vajalikud rahvusvahelise kaitse taotluse põhjendamiseks, pehmendab pädevatele asutustele direktiivi 2005/85 artikli 13 lõike 3 punktis a ja direktiivi 2004/83 artikli 4 lõikes 3 pandud nõue viia küsitlus läbi nii, et võetaks arvesse taotlusega seotud isiklikke või üldisi asjaolusid, kaasa arvatud taotleja kaitsetut olekut, ja vaadata see taotlus läbi individuaalsetel alustel, mis arvestavad iga taotleja individuaalset positsiooni ja isiklikke asjaolusid.
71

Niisiis eiratakse eelmises punktis välja toodud nõuet, kui järeldatakse, et varjupaigataotleja ei ole usaldusväärne pelgalt seetõttu, et ta ei avaldanud oma seksuaalset sättumust siis, kui tal oli esimest korda võimalus esitada tagakiusamise põhjuseid.
72


Kõike eelnevat silmas pidades tuleb kohtuasjades C‑148/13 kuni C‑150/13 esitatud küsimusele vastata järgmiselt:
