ORDINANZA DELLA CORTE (Terza Sezione)
17 gennaio 2012 (*)
Diritti d’autore — Società dell’informazione — Direttiva 2001/29/CE — Articolo 5, paragrafi 1 e 5 — Opere letterarie ed artistiche — Riproduzione di brevi estratti di opere letterarie — Articoli di giornale — Riproduzioni temporanee e transitorie — Procedimento tecnico consistente in una digitalizzazione mediante scansione degli articoli seguita da una conversione in file di testo, da un trattamento elettronico della riproduzione e dalla memorizzazione di una parte di tale riproduzione — Atti di riproduzione temporanea costituenti parte integrante ed essenziale di un procedimento tecnologico — Scopo di tali atti consistente in un utilizzo legittimo di un’opera o di altri materiali — Rilievo economico proprio di detti atti»
Nella causa C‑302/10,
avente ad oggetto la domanda di pronuncia pregiudiziale proposta alla Corte, ai sensi dell’articolo 267 TFUE, dallo Højesteret (Danimarca), con decisione 16 giugno 2010, pervenuta in cancelleria il 18 giugno 2010, nel procedimento
Infopaq International A/S
contro
Danske Dagblades Forening,
LA CORTE (Terza Sezione),
composta dal sig. K. Lenaerts, presidente di sezione, e dai sigg. J. Malenovský (relatore), E. Juhász, G. Arestis e T. von Danwitz, giudici,
avvocato generale: sig.ra V. Trstenjak
cancelliere: sig. A. Calot Escobar
vista la fase scritta del procedimento,
considerate le osservazioni presentate:
per l’Infopaq International A/S, da A. Jensen, advokat;
per la Danske Dagblades Forening, da M. Dahl Pedersen, advokat;
per il governo spagnolo, da N. Díaz Abad, in qualità di agente;
per la Commissione europea, da J. Samnadda e H. Støvlbæk, in qualità di agenti,
intendendo statuire con ordinanza motivata in conformità dell’articolo 104, paragrafo 3, primo comma, del suo regolamento di procedura,
ha emesso la seguente
Ordinanza
La domanda di pronuncia pregiudiziale verte sull’interpretazione dell’articolo 5, paragrafi 1 e 5, della direttiva 2001/29/CE del Parlamento europeo e del Consiglio, del 22 maggio 2001, sull’armonizzazione di taluni aspetti del diritto d’autore e dei diritti connessi nella società dell’informazione (GU L 167, pag. 10).
Tale domanda è stata formulata nell’ambito di una controversia insorta tra l’Infopaq International A/S (in prosieguo: l’Infopaq e la Danske Dagblades Forening (in prosieguo: la DDF in merito al rigetto della domanda dell’Infopaq diretta al riconoscimento del fatto che essa non era tenuta ad ottenere il consenso dei titolari dei diritti d’autore per gli atti di riproduzione di articoli di giornale mediante un procedimento automatico, consistente nella digitalizzazione mediante scansione e nella conversione degli stessi in file digitale, seguita dal trattamento elettronico del file stesso.
Contesto normativo
Il diritto dell’Unione
La direttiva 2001/29, ai considerando quarto, da nono a undicesimo, ventunesimo, ventiduesimo, trentunesimo nonché trentatreesimo, enuncia quanto segue:
(4Un quadro giuridico armonizzato in materia di diritto d’autore e di diritti connessi, creando una maggiore certezza del diritto e prevedendo un elevato livello di protezione della proprietà intellettuale, promuoverà notevoli investimenti in attività creatrici ed innovatrici, segnatamente nelle infrastrutture delle reti
(9Ogni armonizzazione del diritto d’autore e dei diritti connessi dovrebbe prendere le mosse da un alto livello di protezione, dal momento che tali diritti sono essenziali per la creazione intellettuale.
(10Per continuare la loro attività creativa e artistica, gli autori e gli interpreti o esecutori debbono ricevere un adeguato compenso per l’utilizzo delle loro opere
(11Un sistema efficace e rigoroso di protezione del diritto d’autore e dei diritti connessi è uno dei principali strumenti in grado di garantire alla creazione e alla produzione culturale europea le risorse necessarie nonché di preservare l’autonomia e la dignità di creatori e interpreti o esecutori.
(21La presente direttiva dovrebbe definire la portata degli atti coperti dal diritto di riproduzione in relazione ai vari beneficiari e ciò nel rispetto dell’acquis comunitario. È necessaria una definizione ampia di tali atti per garantire la certezza del diritto nel mercato interno.
(22La diffusione della cultura non può essere veramente promossa se non proteggendo rigorosamente i diritti e lottando contro le forme illegali di messa in circolazione di opere culturali contraffatte o riprodotte abusivamente.
(31Deve essere garantito un giusto equilibrio tra i diritti e gli interessi delle varie categorie di titolari nonché tra quelli dei vari titolari e quelli degli utenti dei materiali protetti.
(33Si dovrebbe prevedere un’eccezione al diritto esclusivo di riproduzione per consentire taluni atti di riproduzione temporanea, che sono riproduzioni transitorie o accessorie, le quali formano parte integrante ed essenziale di un procedimento tecnologico e effettuate all’unico scopo di consentire la trasmissione efficace in rete tra terzi con l’intervento di un intermediario o l’utilizzo legittimo di un’opera o di altri materiali. Gli atti di riproduzione in questione non dovrebbero avere un proprio valore economico distinto. Per quanto siano soddisfatte queste condizioni, tale eccezione include atti che facilitano la navigazione in rete e la realizzazione di copie “cache”, compresi gli atti che facilitano l’effettivo funzionamento dei sistemi di trasmissione, purché l’intermediario non modifichi le informazioni e non interferisca con l’uso lecito di tecnologia ampiamente riconosciuta e utilizzata nel settore per ottenere dati sull’impiego delle informazioni. L’utilizzo è da considerare legittimo se è autorizzato dal titolare del diritto o non è limitato dalla legge
L’articolo 1, paragrafo 1, della direttiva 2001/29 dispone quanto segue:
La presente direttiva riguarda la tutela giuridica del diritto d’autore e dei diritti connessi nell’ambito del mercato interno, con particolare riferimento alla società dell’informazione
Ai sensi dell’articolo 2, lettera a), di tale direttiva:
Gli Stati membri riconoscono ai soggetti sotto elencati il diritto esclusivo di autorizzare o vietare la riproduzione diretta o indiretta, temporanea o permanente, in qualunque modo o forma, in tutto o in parte:
aagli autori, per quanto riguarda le loro opere
L’articolo 5 della suddetta direttiva è così formulato:
Sono esentati dal diritto di riproduzione di cui all’articolo 2 gli atti di riproduzione temporanea di cui all’articolo 2 privi di rilievo economico proprio che sono transitori o accessori, e parte integrante e essenziale di un procedimento tecnologico, eseguiti all’unico scopo di consentire:
ala trasmissione in rete tra terzi con l’intervento di un intermediario o
bun utilizzo legittimo
di un’opera o di altri materiali.
Gli Stati membri hanno la facoltà di disporre eccezioni o limitazioni ai diritti di cui agli articoli 2 e 3 nei casi seguenti:
cnel caso di riproduzione a mezzo stampa, comunicazione al pubblico o messa a disposizione di articoli pubblicati su argomenti di attualità economica politica o religiosa o di opere radiotelevisive o di altri materiali dello stesso carattere, se tale utilizzo non è espressamente riservato, sempreché si indichi la fonte, incluso il nome dell’autore, o nel caso di utilizzo delle opere o di altri materiali in occasione del resoconto di un avvenimento attuale nei limiti di quanto giustificato dallo scopo informativo e sempreché si indichi, salvo in caso di impossibilità, la fonte, incluso il nome dell’autore;
dquando si tratti di citazioni, per esempio a fini di critica o di rassegna, sempreché siano relative a un’opera o altri materiali protetti già messi legalmente a disposizione del pubblico, che si indichi, salvo in caso di impossibilità, la fonte, incluso il nome dell’autore e che le citazioni siano fatte conformemente ai buoni usi e si limitino a quanto giustificato dallo scopo specifico;
Le eccezioni e limitazioni di cui ai paragrafi 1, 2, 3 e 4 sono applicate esclusivamente in determinati casi speciali che non siano in contrasto con lo sfruttamento normale dell’opera o degli altri materiali e non arrechino ingiustificato pregiudizio agli interessi legittimi del titolare
Il diritto nazionale
Gli articoli 2 e 5, paragrafo 1, della direttiva 2001/29 sono stati trasposti nell’ordinamento giuridico danese dagli articoli 2 e 11 bis, paragrafo 1, della legge n. 395, sul diritto d’autore (lov n. 395 om ophavsret), del 14 giugno 1995 (Lovtidende 1995 A, pag. 1796), come modificata e codificata, segnatamente, dalla legge n. 1051 (lov n. 1051), del 17 dicembre 2002 (Lovtidende 2002 A, pag. 7881).
Causa principale e questioni pregiudiziali
L’Infopaq svolge attività di monitoraggio e di analisi della stampa consistenti, in sostanza, nella redazione di sintesi di articoli selezionati tratti dalla stampa quotidiana danese e da varie riviste. Tale selezione di articoli avviene in funzione dei temi scelti dai clienti e viene attuata mediante un procedimento denominato di raccolta dati Le sintesi sono inviate ai clienti per posta elettronica.
La DDF è un’associazione professionale dei quotidiani danesi, il cui scopo è in particolare quello di assistere i propri membri in tutte le questioni riguardanti i diritti d’autore.
Nel corso del 2005 la DDF è venuta a conoscenza del fatto che l’Infopaq procedeva al trattamento a scopi commerciali di articoli tratti da pubblicazioni senza il consenso dei titolari dei diritti d’autore su tali articoli. Ritenendo che un tale consenso fosse necessario ai fini del trattamento di articoli con il procedimento di cui trattasi, la DDF ha comunicato all’Infopaq la propria posizione.
Il procedimento di raccolta dati si suddivide nelle seguenti cinque fasi, che comportano, a parere della DDF, quattro atti di riproduzione di articoli di giornale.
In primo luogo i collaboratori dell’Infopaq registrano manualmente in una banca dati elettronica le pubblicazioni interessate.
In secondo luogo si procede alla digitalizzazione mediante scansione di tali pubblicazioni, dopo che il dorso delle stesse è stato tagliato in modo che tutti i fogli siano staccati. La parte della pubblicazione da trattare è selezionata nella banca dati prima dell’inserimento della pubblicazione nel dispositivo per la scansione (scanner). L’operazione consente di produrre un file in formato TIFF (Tagged Image File Format per ciascuna pagina della pubblicazione (in prosieguo: il file TIFF. Alla fine di tale operazione, il file TIFF viene trasferito su un server OCR (Optical Character Recognition (riconoscimento ottico dei caratteri).
In terzo luogo, tale server OCR converte il file TIFF in dati che possono essere oggetto di trattamento digitale. Nel corso di tale procedimento, l’immagine di ciascun carattere è convertita in codice digitale che indica al computer il tipo di carattere. Ad esempio, l’immagine delle lettere TDCè trasformata in un’informazione che il computer potrà trattare come lettere TDCconvertendole in formato di testo riconoscibile dal sistema del computer. Tali dati sono memorizzati in forma di file di testo che possono essere letti da qualsiasi programma videoscrittura (in prosieguo: il file di testo. Il procedimento OCR si conclude con la cancellazione del file TIFF.
In quarto luogo, il file di testo viene analizzato per ricercarvi le parole chiave predefinite. Per ogni risultato, viene generato un file che indica il titolo, la sezione e il numero di pagina della pubblicazione in cui compare la parola chiave, nonché un valore, espresso percentualmente da 0 a 100, per indicare la posizione di tale parola chiave nel testo, agevolando in tal modo la lettura dell’articolo. Per migliorarne ulteriormente la reperibilità nella lettura dell’articolo, la parola chiave è riportata con le cinque parole che la precedono e le cinque parole che la seguono (in prosieguo: l’estratto composto di undici parole. Il procedimento si conclude con la cancellazione del file di testo.
In quinto luogo, il procedimento di raccolta dati si conclude con la stampa di una scheda per ciascuna pagina della pubblicazione in cui compare la parola chiave. Una scheda siffatta può assumere la seguente forma:
novembre 2005 — Dagbladet Arbejderen, pag. 3:
TDC: 73% “prossima cessione del gruppo di TDC, che dovrebbe essere acquisito da”
L’Infopaq ha negato che una tale attività richieda il consenso dei titolari dei diritti d’autore ed ha proposto ricorso contro la DDF dinanzi all’Østre Landsret, chiedendo che a quest’ultima fosse ordinato di riconoscere che l’Infopaq ha il diritto di utilizzare il procedimento di cui sopra senza il consenso di tale associazione professionale o dei suoi membri. Poiché l’Østre Landsret ha respinto il ricorso, l’Infopaq ha interposto appello dinanzi al giudice del rinvio.
Secondo quest’ultimo, è pacifico che il consenso dei titolari dei diritti d’autore non è necessario per un’attività di monitoraggio della stampa e di redazione di sintesi, se essa consiste nella lettura di ogni pubblicazione fisicamente svolta da una persona, nella selezione degli articoli rilevanti sulla base delle parole chiave predefinite e nella trasmissione all’autore della sintesi di una scheda contenente il risultato redatta manualmente, con l’indicazione della parola chiave in un articolo e la posizione di tale articolo nella pubblicazione. Del pari, le parti nella causa principale sono concordi sul fatto che la redazione di sintesi è di per sé lecita e non richiede alcun consenso dei titolari dei diritti d’autore.
È altresì incontroverso che tale procedimento di raccolta dati implica due atti di riproduzione, vale a dire la creazione di file TIFF in occasione della digitalizzazione mediante scansione degli articoli stampati e la creazione di file di testo risultanti dalla conversione dei file TIFF. Inoltre, è pacifico che tale procedimento comporta la riproduzione di parti degli articoli digitalizzati, dato che l’estratto composto di undici parole viene inserito nella memoria informatica e che tali undici parole vengono riportate su una scheda stampata su supporto cartaceo.
Tuttavia, le parti nella causa principale controvertono sulla questione se i due ultimi atti citati rappresentino atti di riproduzione ai sensi dell’articolo 2 della direttiva 2001/29. Del pari, esse dissentono sulla questione se l’insieme degli atti di cui alla causa principale benefici, eventualmente, dell’esenzione dal diritto di riproduzione di cui all’articolo 5, paragrafo 1, di tale direttiva.
In tali condizioni, lo Højesteret, in data 21 dicembre 2007, ha deciso di sottoporre alla Corte tredici questioni pregiudiziali riguardanti l’interpretazione degli articoli 2, lettera a), e 5, paragrafi 1 e 5, della suddetta direttiva.
La Corte ha risposto a tali questioni con la sentenza del 16 luglio 2009, Infopaq International (C‑5/08, Racc. pag. I‑6569), nella quale ha dichiarato, da un lato, che un atto compiuto nel corso di un procedimento di raccolta dati, consistente nella memorizzazione informatica dell’estratto composto di undici parole e nella stampa del medesimo, poteva rientrare nella nozione di riproduzione parziale ai sensi dell’articolo 2 della direttiva 2001/29, qualora gli elementi in tal modo ripresi fossero l’espressione della creazione intellettuale del loro autore, il che doveva essere verificato dal giudice del rinvio. Dall’altro lato, la Corte ha concluso che sebbene l’articolo 5, paragrafo 1, di tale direttiva consenta di esentare dal diritto di riproduzione gli atti di riproduzione transitori o accessori, l’ultimo atto del procedimento di raccolta dati oggetto della causa principale, nel corso del quale l’Infopaq stampava gli estratti composti da undici parole, non costituiva un simile atto transitorio o accessorio. Di conseguenza, la Corte ha statuito che tale atto ed il procedimento di raccolta dati nel quale si inseriva non potevano essere realizzati senza in consenso dei titolari del diritto d’autore.
Successivamente a tale sentenza, lo Højesteret ha tuttavia considerato che potrebbe ancora doversi pronunciare sulla questione se l’Infopaq violasse la direttiva 2001/29 nell’effettuare il suddetto procedimento, ad eccezione della stampa dell’estratto composto da undici parole, vale a dire limitandosi all’esecuzione dei primi tre atti di riproduzione. Di conseguenza, lo Højesteret ha deciso di sottoporre alla Corte le seguenti questioni pregiudiziali:
1Se la fase del procedimento tecnologico nella quale si svolgono gli atti di riproduzione temporanea assuma rilievo al fine di stabilire se essi costituiscano “parte integrante e essenziale di un procedimento tecnologico”, ai sensi dell’articolo 5, paragrafo 1, della direttiva [2001/29].
2Se un atto di riproduzione temporanea possa essere considerato “parte integrante e essenziale di un procedimento tecnologico” qualora consista nella scansione manuale di interi articoli di giornale, mediante la quale questi ultimi vengono trasformati da documenti su carta stampata in documenti digitali.
3Se la nozione di “utilizzo legittimo” di cui all’articolo 5, paragrafo 1, della direttiva 2001/29 comprenda qualsiasi forma di uso che non richiede il consenso del titolare del diritto d’autore.
4Se la nozione di “utilizzo legittimo” di cui all’articolo 5, paragrafo 1, della direttiva 2001/29 comprenda la scansione di interi articoli di giornale e la successiva elaborazione della riproduzione, effettuate da un’impresa ai fini dell’attività di redazione di sintesi, anche qualora il titolare del diritto non abbia acconsentito a tali atti, se sono soddisfatte le altre condizioni stabilite in tale disposizione.
Se per la soluzione della questione rilevi il fatto che siano memorizzate undici parole dopo la fine del procedimento di raccolta dati.
5Quali criteri debbano essere utilizzati per stabilire se atti di riproduzione temporanea abbiano “rilievo economico proprio”, ai sensi dell’articolo 5, paragrafo 1, della direttiva 2001/29, quando siano soddisfatte le altre condizioni stabilite in tale disposizione.
6Se l’incremento in termini di efficienza conseguito dall’utilizzatore attraverso atti di riproduzione temporanea possa essere preso in considerazione per stabilire se gli atti abbiano “rilievo economico proprio” ai sensi dell’articolo 5, paragrafo 1, della direttiva 2001/29.
7Se la scansione di interi articoli di giornale effettuata da un’impresa e la successiva elaborazione della riproduzione possano essere considerate “determinati casi speciali che non siano in contrasto con lo sfruttamento normale” degli articoli di giornale che “non arrechino ingiustificato pregiudizio agli interessi legittimi del titolare”, ai sensi dell’articolo 5, paragrafo 5, della direttiva 2001/29, quando siano soddisfatte le condizioni stabilite dal paragrafo 1 di tale disposizione.
Se per la soluzione della questione rilevi il fatto che siano memorizzate undici parole dopo la fine del procedimento di raccolta dati
Sulle questioni pregiudiziali
Ai sensi dell’articolo 104, paragrafo 3, primo comma, del regolamento di procedura della Corte, qualora la soluzione di una questione pregiudiziale possa essere chiaramente desunta dalla giurisprudenza, la Corte, dopo aver sentito l’avvocato generale, può statuire in qualsiasi momento con ordinanza motivata contenente riferimento alla giurisprudenza pertinente. Tale ipotesi ricorre nella presente causa.
Osservazioni preliminari
Ai sensi dell’articolo 5, paragrafo 1, della direttiva 2001/29, un atto di riproduzione è esente dal diritto di riproduzione previsto dall’articolo 2 della medesima qualora soddisfi cinque requisiti, vale a dire qualora tale atto:
sia temporaneo;
sia transitorio o accessorio;
costituisca parte integrante e essenziale di un procedimento tecnologico;
sia eseguito all’unico scopo di consentire la trasmissione in rete tra terzi con l’intervento di un intermediario o un utilizzo legittimo di un’opera o di altri materiali, e
sia privo di rilievo economico proprio.
Si deve ricordare, da un lato, che tali requisiti hanno carattere cumulativo, nel senso che la mancata osservanza di uno solo di essi implica che l’atto di riproduzione non è esente, ai sensi dell’articolo 5, paragrafo 1, della direttiva 2001/29, dal diritto di riproduzione previsto dall’articolo 2 della stessa (sentenza Infopaq International, cit., punto 55).
Dall’altro, dalla giurisprudenza emerge che i requisiti indicati supra devono costituire oggetto di un’interpretazione restrittiva, in quanto l’articolo 5, paragrafo 1, di tale direttiva costituisce una deroga alla regola generale sancita dalla medesima che impone che il titolare dei diritti d’autore autorizzi qualsiasi riproduzione delle sue opere protette (v. sentenze Infopaq International, cit., punti 56 e 57, nonché del 4 ottobre 2011, Football Association Premier League e a., cause riunite C‑403/08 e C‑429/08, Racc. pag. I‑9083, punto 162).
È alla luce di tali premesse che vanno esaminate le questioni pregiudiziali con le quali il giudice del rinvio cerca di determinare se gli atti di riproduzione effettuati nel corso di un procedimento tecnologico, come quello di cui alla causa principale, soddisfino il terzo, il quarto ed il quinto requisito previsti all’articolo 5, paragrafo 1, della direttiva 2001/29, nonché i requisiti di cui all’articolo 5, paragrafo 5, di tale direttiva. La domanda pregiudiziale non verte, invece, sul primo e sul secondo requisito previsti all’articolo 5, paragrafo 1, della suddetta direttiva, dato che la Corte si è già pronunciata sui medesimi ai punti 61‑71 della citata sentenza Infopaq International.
Sulla prima e sulla seconda questione, relative al requisito secondo cui gli atti di riproduzione devono costituire parte integrante ed essenziale di un procedimento tecnologico
Con la prima e la seconda questione, che occorre esaminare congiuntamente, il giudice del rinvio chiede, in sostanza, se l’articolo 5, paragrafo 1, della direttiva 2001/29 debba essere interpretato nel senso che gli atti di riproduzione temporanea compiuti nel corso di un procedimento di raccolta dati, come quelli di cui alla causa principale, soddisfano il requisito secondo cui tali atti devono costituire parte integrante ed essenziale di un procedimento tecnologico. A tale riguardo, esso chiede, in particolare, se si debba tenere conto della fase del procedimento tecnologico nella quale detti atti intervengono, nonché del fatto che il suddetto procedimento tecnologico implichi un intervento umano.
La nozione di parte integrante e essenziale di un procedimento tecnologicorichiede che gli atti di riproduzione temporanea siano interamente compiuti nell’ambito dell’esecuzione di un procedimento tecnologico e non siano quindi realizzati, in tutto o in parte, al di fuori di un tale procedimento. Tale nozione implica altresì che la realizzazione dell’atto di riproduzione temporanea sia necessaria, nel senso che il procedimento tecnologico di cui trattasi non potrebbe funzionare correttamente ed efficacemente senza tale atto (v., in tal senso, sentenza Infopaq International, cit., punto 61).
Peraltro, dato che l’articolo 5, paragrafo 1, della direttiva 2001/29 non precisa in quale fase del procedimento tecnologico debbano intervenire gli atti di riproduzione temporanea, non può escludersi che un simile atto dia avvio a tale procedimento oppure lo concluda.
Parimenti, nessun elemento di tale disposizione indica che il procedimento tecnologico non debba implicare alcun intervento umano e, in particolare, che debba escludersi che tale procedimento sia avviato manualmente, al fine di ottenere una prima riproduzione temporanea.
Nel caso di specie, si deve rammentare che il procedimento tecnologico in esame consiste nell’effettuare ricerche elettroniche e automatiche negli articoli di giornale e nell’identificare ed estrapolare da questi le parole chiave predefinite, al fine di rendere più efficace la redazione di sintesi di articoli di giornale.
In tale contesto, si susseguono tre atti di riproduzione. Questi si concretizzano nella creazione del file TIFF, poi in quella del file di testo e, infine, in quella del file contenete l’estratto composto di undici parole.
A tale riguardo, è anzitutto pacifico che nessuno di tali atti è realizzato al di fuori di tale procedimento tecnologico.
Inoltre, alla luce delle considerazioni esposte ai punti 30‑32 della presente ordinanza, è irrilevante il fatto che un simile procedimento tecnologico sia avviato con l’inserimento manuale degli articoli di giornale in uno scanner, con l’obiettivo di ottenere una prima riproduzione temporanea — la creazione del file TIFF —, e che esso si concluda con un atto di riproduzione temporanea, vale a dire la creazione del file contenente l’estratto composto da undici parole.
Infine, occorre rilevare che il procedimento tecnologico in questione non potrebbe funzionare correttamente ed efficacemente senza gli atti di riproduzione di cui trattasi. Infatti, detto procedimento è volto a identificare parole chiave predefinite all’interno degli articoli di giornale e a trasporle su un supporto digitale. Una simile ricerca elettronica richiede dunque una trasformazione di tali articoli in dati digitali a partire dal supporto cartaceo, essendo una trasformazione siffatta necessaria per il riconoscimento dei suddetti dati, per l’identificazione delle parole chiave e per la trasposizione di queste ultime.
Contrariamente a quanto sostenuto dalla DDF, tale conclusione non è infirmata dal fatto che sarebbe possibile redigere sintesi di articoli di giornale senza riproduzione. A tale riguardo, è sufficiente rilevare che una sintesi siffatta è realizzata al di fuori di tale procedimento, essendo successiva a quest’ultimo, e, pertanto, è priva di pertinenza per valutare se un simile procedimento possa funzionare correttamente ed efficacemente senza gli atti di riproduzione di cui trattasi.
Alla luce delle suesposte considerazioni, occorre rispondere alla prima e alla seconda questione dichiarando che l’articolo 5, paragrafo 1, della direttiva 2001/29 deve essere interpretato nel senso che gli atti di riproduzione temporanea compiuti nel corso di un procedimento di raccolta dati, come quelli di cui alla causa principale, soddisfano il requisito secondo cui tali atti devono costituire parte integrante e essenziale di un procedimento tecnologico, nonostante il fatto che essi diano avvio a tale procedimento e lo concludano e che implichino un intervento umano.
Sulla terza e sulla quarta questione, relative al requisito secondo cui gli atti di riproduzione devono perseguire uno scopo unico, vale a dire consentire o la trasmissione in rete tra terzi con l’intervento di un intermediario di un’opera o di altri materiali, oppure l’utilizzo legittimo di tale opera o di tali materiali
Con la terza e la quarta questione, che occorre esaminare congiuntamente, il giudice del rinvio chiede, in sostanza, se l’articolo 5, paragrafo 1, della direttiva 2001/29 debba essere interpretato nel senso che gli atti di riproduzione temporanea effettuati nel corso di un procedimento di raccolta dati, come quelli di cui alla causa principale, sono conformi al requisito secondo cui gli atti di riproduzione devono perseguire uno scopo unico, vale a dire consentire o la trasmissione in rete tra terzi con l’intervento di un intermediario di un’opera o di altri materiali, oppure l’utilizzo legittimo di tale opera o di tali materiali.
Si deve anzitutto sottolineare che gli atti di riproduzione in esame non sono volti a consentire la trasmissione in rete tra terzi con l’intervento di un intermediario. Di conseguenza, occorre esaminare se la sola finalità di tali atti consista nel consentire un utilizzo legittimo di un’opera o di altri materiali.
A tal riguardo, come emerge dal trentatreesimo considerando della direttiva sul diritto d’autore, un utilizzo è da considerare legittimo se è autorizzato dal titolare del diritto interessato o non è limitato dalla legge applicabile (sentenza Football Association Premier League e a., cit., punto 168).
Nella causa principale, occorre rilevare, da un lato, che, nella situazione prospettata dal giudice del rinvio, nella quale si rinuncerebbe all’ultimo atto del procedimento tecnologico di raccolta dati, vale a dire la stampa dell’estratto composto da undici parole, il procedimento tecnologico in questione — comprendente, pertanto, la creazione del file TIFF, quella del file di testo e quella del file contenente l’estratto composto di undici parole — è volto a consentire un’elaborazione più efficace di sintesi di articoli giornalistici e, dunque, un loro utilizzo. Dall’altro lato, nel fascicolo presentato alla Corte non vi sono elementi indicanti che il risultato di tale procedimento tecnologico, e cioè l’estratto composto da undici parole, avrebbe lo scopo di consentire un diverso utilizzo.
Quanto al carattere legittimo o meno del suddetto utilizzo, è pacifico che la redazione di una sintesi di articoli di giornale non è, nella fattispecie, autorizzata dai titolari dei diritti d’autore su detti articoli. Ciò detto, si deve rilevare che una simile attività non è limitata dalla normativa dell’Unione. Inoltre, dalle affermazioni concordanti dell’Infopaq e della DDF emerge che la redazione della suddetta sintesi non costituirebbe un’attività limitata dalla normativa danese.
Di conseguenza, il suddetto utilizzo non può essere considerato illegittimo.
Alla luce di tali considerazioni, occorre rispondere alla terza e alla quarta questione dichiarando che l’articolo 5, paragrafo 1, della direttiva 2001/29 deve essere interpretato nel senso che gli atti di riproduzione temporanea compiuti nel corso di un procedimento di raccolta dati, come quelli di cui alla causa principale, sono conformi al requisito secondo cui gli atti di riproduzione devono perseguire uno scopo unico, vale a dire consentire un utilizzo legittimo di un’opera o di altri materiali.
Sulla quinta e sulla sesta questione, relative al requisito secondo cui gli atti di riproduzione non devono avere rilievo economico proprio
Alla luce del contesto complessivo della causa principale, nonché della portata delle questioni precedenti, occorre interpretare la quinta e la sesta questione come intese a determinare se gli atti di riproduzione temporanea effettuati nel corso di un procedimento tecnologico di raccolta dati, come quelli di cui alla causa principale, soddisfino il requisito previsto all’articolo 5, paragrafo 1, della direttiva 2001/29, secondo cui tali atti non devono avere rilievo economico proprio.
A tale riguardo, si deve ricordare che gli atti di riproduzione temporanea, ai sensi del citato articolo 5, paragrafo 1, sono diretti a consentire l’accesso alle opere protette ed il loro utilizzo. Atteso che queste ultime possiedono un valore economico proprio, l’accesso alle medesime ed il loro utilizzo rivestono quindi necessariamente rilievo economico (v., in tal senso, sentenza Football Association Premier League e a., cit., punto 174).
Inoltre, come emerge dal trentatreesimo considerando della direttiva 2001/29, gli atti di riproduzione temporanea — similmente agli atti che consentono la navigazione e la realizzazione di copie cache— hanno l’obiettivo di facilitare l’utilizzo di un’opera o di rendere tale utilizzo più efficace. Così, è inerente a tali atti consentire la realizzazione di incrementi di produttività nell’ambito di un siffatto utilizzo e, di conseguenza, determinare un aumento dei profitti o una riduzione dei costi di produzione.
Ciò premesso, i suddetti atti non devono avere rilievo economico proprio, nel senso che il vantaggio economico ottenuto dalla loro esecuzione non deve essere né distinto né separabile dal vantaggio economico ricavato dall’utilizzo legittimo dell’opera interessata, e non deve generare un vantaggio economico aggiuntivo, che vada al di là di quello derivante dal suddetto utilizzo dell’opera protetta (v., in tal senso, sentenza Football Association Premier League e a., cit., punto 175).
Gli incrementi di produttività risultanti dall’esecuzione degli atti di riproduzione temporanea, come quelli di cui alla causa principale, non hanno un siffatto rilievo economico proprio, purché i vantaggi economici ottenuti dalla loro applicazione si concretizzino solamente durante l’utilizzo del materiale riprodotto, di modo che non siano né distinti né separabili dai vantaggi ricavati dal suo utilizzo.
Per contro, un vantaggio ottenuto da un atto di riproduzione temporanea è distinto e separabile se l’autore di tale atto è in grado di conseguire profitti derivanti dallo sfruttamento economico di riproduzioni esse stesse temporanee.
Lo stesso è a dirsi se gli atti di riproduzione temporanea conducono a una modifica dell’oggetto riprodotto, quale esistente al momento dell’avvio del procedimento tecnologico interessato, poiché i suddetti atti sono, in tal caso, diretti a facilitare non già il suo utilizzo, ma l’utilizzo di un oggetto diverso.
Di conseguenza, occorre rispondere alla quinta e alla sesta questione dichiarando che l’articolo 5, paragrafo 1, della direttiva 2001/29 deve essere interpretato nel senso che gli atti di riproduzione temporanea compiuti nel corso di un procedimento di raccolta dati, come quelli di cui alla causa principale, soddisfano il requisito secondo cui detti atti non devono avere rilievo economico proprio purché, da un lato, l’esecuzione di tali atti non consenta di ottenere un profitto aggiuntivo, che vada al di là di quello derivante dall’utilizzo legittimo dell’opera protetta e, dall’altro, gli atti di riproduzione temporanea non conducano a una modifica di tale opera.
Sulla settima questione, relativa al requisito secondo cui gli atti di riproduzione non devono essere in contrasto con lo sfruttamento normale dell’opera né arrecare ingiustificato pregiudizio agli interessi legittimi del titolare del diritto
Con la settima questione, il giudice del rinvio chiede, in sostanza, se l’articolo 5, paragrafo 5, della direttiva 2001/29 debba essere interpretato nel senso che gli atti di riproduzione temporanea compiuti nel corso di un procedimento di raccolta dati, come quelli di cui alla causa principale, soddisfano il requisito secondo cui gli atti di riproduzione non devono essere in contrasto con lo sfruttamento normale dell’opera né arrecare ingiustificato pregiudizio agli interessi legittimi del titolare del diritto.
A tale riguardo, è sufficiente rilevare che se detti atti di riproduzione soddisfano tutti i requisiti di cui all’articolo 5, paragrafo 1, della direttiva 2001/29, come interpretati dalla giurisprudenza della Corte, deve ritenersi che essi non siano in contrasto con lo sfruttamento normale dell’opera né arrechino ingiustificato pregiudizio agli interessi legittimi del titolare del diritto (v. sentenza Football Association Premier League e a., cit., punto 181).
Di conseguenza, occorre rispondere alla settima questione dichiarando che l’articolo 5, paragrafo 5, della direttiva 2001/29 deve essere interpretato nel senso che, se rispettano tutti i requisiti previsti all’articolo 5, paragrafo 1, di tale direttiva, gli atti di riproduzione temporanea compiuti nel corso di un procedimento di raccolta dati, come quelli di cui alla causa principale, devono essere considerati conformi al requisito secondo cui gli atti di riproduzione non devono essere in contrasto con lo sfruttamento normale dell’opera né arrecare ingiustificato pregiudizio agli interessi legittimi del titolare del diritto.
Sulle spese
Nei confronti delle parti nel procedimento principale la presente causa costituisce un incidente sollevato dinanzi al giudice nazionale, cui spetta quindi statuire sulle spese. Le spese sostenute da altri soggetti per presentare osservazioni alla Corte non possono dar luogo a rifusione.
Per questi motivi, la Corte (Terza Sezione) dichiara:
1L’articolo 5, paragrafo 1, della direttiva 2001/29/CE del Parlamento europeo e del Consiglio, del 22 maggio 2001, sull’armonizzazione di taluni aspetti del diritto d’autore e dei diritti connessi nella società dell’informazione, dev’essere interpretato nel senso che gli atti di riproduzione temporanea compiuti nel corso di un procedimento denominato di raccolta dati come quelli di cui alla causa principale,
soddisfano il requisito secondo cui tali atti devono costituire parte integrante e essenziale di un procedimento tecnologico, nonostante il fatto che essi diano avvio a tale procedimento e lo concludano e che implichino un intervento umano;
sono conformi al requisito secondo cui gli atti di riproduzione devono perseguire uno scopo unico, vale a dire consentire un utilizzo legittimo di un’opera o di altri materiali;
soddisfano il requisito secondo cui detti atti non devono avere rilievo economico proprio, purché, da un lato, l’esecuzione di tali atti non consenta di ottenere un profitto aggiuntivo che vada al di là di quello derivante dall’utilizzo legittimo dell’opera protetta e, dall’altro, gli atti di riproduzione temporanea non conducano a una modifica di tale opera.
2L’articolo 5, paragrafo 5, della direttiva 2001/29 deve essere interpretato nel senso che, se rispettano tutti i requisiti previsti all’articolo 5, paragrafo 1, di tale direttiva, gli atti di riproduzione temporanea compiuti nel corso di un procedimento denominato di raccolta dati come quelli di cui alla causa principale, devono essere considerati conformi al requisito secondo cui gli atti di riproduzione non devono essere in contrasto con lo sfruttamento normale dell’opera né arrecare ingiustificato pregiudizio agli interessi legittimi del titolare del diritto.
Firme
SENTENZA DELLA CORTE (Grande Sezione)
gennaio 2012 ( *1 )
Politica sociale — Direttiva 2003/88/CE — Articolo 7 — Diritto alle ferie annuali retribuite — Condizione di costituzione del diritto imposta da una normativa nazionale — Assenza del lavoratore — Durata delle ferie in funzione del tipo di assenza — Normativa nazionale contraria alla direttiva 2003/88 — Ruolo del giudice nazionale»
Nella causa C-282/10,
avente ad oggetto la domanda di pronuncia pregiudiziale proposta alla Corte, ai sensi dell’articolo 267 TFUE, dalla Cour de cassation (Francia), con decisione del 2 giugno 2010, pervenuta in cancelleria il 7 giugno 2010, nel procedimento
Maribel Dominguez
contro
Centre informatique du Centre Ouest Atlantique,
Préfet de la région Centre,
LA CORTE (Grande Sezione),
composta dal sig. V. Skouris, presidente, dai sigg. A. Tizzano, J.N. Cunha Rodrigues, K. Lenaerts, e U. Lõhmus, presidenti di sezione, dai sigg. A. Rosas, E. Levits (relatore), A. Ó Caoimh, L. Bay Larsen, T. von Danwitz e A. Arabadjiev, giudici,
avvocato generale: sig.ra V. Trstenjak
cancelliere: sig.ra R. Şereş, amministratore
vista la fase scritta del procedimento e in seguito all’udienza del 17 maggio 2011,
considerate le osservazioni presentate:
per Maribel Dominguez, da H. Masse-Dessen e V. Lokiec, avocats,
per il Centre informatique du Centre Ouest Atlantique, da D. Célice, avocat,
per il governo francese, da G. de Bergues, A. Czubinski e N. Rouam, in qualità di agenti,
per il governo danese, da S. Juul Jørgensen, in qualità di agente,
per il governo dei Paesi Bassi, da C. Wissels e M. Noort, in qualità di agenti,
per la Commissione europea, da M. van Beek e M. Van Hoof, in qualità di agenti,
sentite le conclusioni dell’avvocato generale, presentate all’udienza dell’8 settembre 2011,
ha pronunciato la seguente
Sentenza
La domanda di pronuncia pregiudiziale riguarda l’interpretazione dell’articolo 7 della direttiva 2003/88/CE del Parlamento europeo e del Consiglio, del 4 novembre 2003, concernente taluni aspetti dell’organizzazione dell’orario di lavoro (GU L 299, pag. 9).
Tale domanda è stata presentata nell’ambito di una controversia tra la sig.ra Dominguez e il suo datore di lavoro, il Centre informatique du Centre Ouest Atlantique (in prosieguo: il CICOA, in merito alla richiesta della sig.ra Dominguez di beneficiare di ferie annuali retribuite non godute nel periodo compreso tra il mese di novembre del 2005 e il mese di gennaio del 2007 a causa di un’interruzione del lavoro prescritta a seguito di un incidente, e, in subordine, di un’indennità compensativa.
Contesto normativo
La normativa dell’Unione
L’articolo 1 della direttiva 2003/88 prevede quanto segue:
Oggetto e campo di applicazione
La presente direttiva stabilisce prescrizioni minime di sicurezza e di salute in materia di organizzazione dell’orario di lavoro.
La presente direttiva si applica:
ai periodi minimi di  ferie annuali
A tenore dell’articolo 7 della stessa direttiva:
Ferie annuali
Gli Stati membri prendono le misure necessarie affinché ogni lavoratore benefici di ferie annuali retribuite di almeno 4 settimane, secondo le condizioni di ottenimento e di concessione previste dalle legislazioni e/o prassi nazionali.
Il periodo minimo di ferie annuali retribuite non può essere sostituito da un’indennità finanziaria, salvo in caso di fine del rapporto di lavoro
L’articolo 15 di tale direttiva dispone quanto segue:
Disposizioni più favorevoli
La presente direttiva non pregiudica la facoltà degli Stati membri di applicare o introdurre disposizioni legislative, regolamentari o amministrative più favorevoli alla protezione della sicurezza e della salute dei lavoratori o di favorire o consentire l’applicazione di contratti collettivi o accordi conclusi fra le parti sociali, più favorevoli alla protezione della sicurezza e della salute dei lavoratori
L’articolo 17 della direttiva 2003/88 prevede che gli Stati membri possano derogare a talune disposizioni di quest’ultima. L’articolo 7 della direttiva non rientra tra le disposizioni alle quali è consentito derogare.
La normativa nazionale
L’articolo L. 223-2, primo comma, del codice francese del lavoro, prevede quanto segue:
Il lavoratore che, nel corso dell’anno di riferimento, comprovi di essere stato occupato presso lo stesso datore di lavoro per un periodo equivalente a un minimo di un mese di lavoro effettivo ha diritto a ferie la cui durata è determinata in ragione di due giorni e mezzo lavorativi per mese di lavoro senza che la durata complessiva delle ferie esigibili possa superare trenta giorni lavorativi
L’articolo L. 223-4 di detto codice del lavoro stabilisce quanto segue:
Sono assimilati a un mese di lavoro effettivo per la determinazione della durata delle ferie i periodi equivalenti a quattro settimane o ventiquattro giorni lavorativi. I periodi di ferie retribuite, i riposi compensativi , i periodi di congedo per maternità , i giorni di riposo acquisiti a titolo della riduzione dell’orario di lavoro e i periodi limitati a una durata ininterrotta di un anno durante i quali l’esecuzione del contratto di lavoro è sospesa a causa di infortunio sul lavoro o di malattia professionale, sono considerati periodi di lavoro effettivo
L’articolo XIV del regolamento tipo allegato al contratto di lavoro collettivo nazionale del personale degli istituti di previdenza sociale dispone, al suo quarto comma, quanto segue:
Il diritto alle ferie annuali non matura in un determinato anno in caso di assenze per malattia o malattia prolungata che abbiano motivato un’interruzione del lavoro pari o superiore a dodici mesi consecutivi ; il diritto alle ferie ricomincia a maturare alla data della ripresa del lavoro, nel qual caso la durata delle ferie è stabilita in misura proporzionale al tempo di lavoro effettivo che non abbia ancora dato luogo all’attribuzione di ferie annuali
Causa principale e questioni pregiudiziali
La sig.ra Dominguez, impiegata dal 1987 presso il CICOA, rientra nell’ambito di applicazione del contratto di lavoro collettivo nazionale del personale degli istituti di previdenza sociale. In seguito ad un incidente in itinere, sopravvenuto lungo il tragitto tra la sua abitazione e il luogo di lavoro, le veniva prescritto di astenersi dal lavoro nel periodo dal 3 novembre 2005 al 7 gennaio 2007.
La sig.ra Dominguez si è rivolta al Conseil de prud’hommes e successivamente alla Cour d’appel de Limoges per ottenere 22,5 giorni di ferie retribuite e, in subordine, il pagamento di un’indennità compensativa.
Poiché tali giudici hanno respinto le domande della lavoratrice, la sig.ra Dominguez ha proposto un ricorso in cassazione. Essa sostiene che l’incidente in itinere è un infortunio sul lavoro, rientrante nel medesimo regime. Così, in applicazione dell’articolo L. 223-4 del codice del lavoro, il periodo di sospensione del suo contratto di lavoro consecutivo all’incidente in itinere dovrebbe essere equiparato a un tempo di lavoro effettivo ai fini del calcolo delle ferie retribuite.
In considerazione della giurisprudenza della Corte relativa all’articolo 7 della direttiva 2003/88, la Cour de cassation esprimeva dubbi quanto alla compatibilità con tale articolo delle disposizioni nazionali pertinenti.
In tale contesto, la Cour de cassation ha deciso di sospendere il procedimento e di sottoporre alla Corte le seguenti questioni pregiudiziali:
Se l’articolo 7, paragrafo 1, della direttiva 2003/88  debba essere interpretato nel senso che osta a disposizioni o prassi nazionali che prevedano che il diritto alle ferie annuali retribuite sia subordinato a un lavoro effettivo minimo di dieci giorni (o un mese) durante il periodo di riferimento.
In caso di soluzione affermativa, se l’articolo 7 della direttiva 2003/88 , che istituisce un obbligo particolare per il datore di lavoro, in quanto dà diritto a ferie retribuite a beneficio del lavoratore assente per ragioni di salute per una durata pari o superiore a un anno, imponga al giudice nazionale cui sia sottoposta una controversia tra privati di disapplicare una disposizione nazionale contraria, che subordini in questo caso la costituzione del diritto alle ferie annuali retribuite a un lavoro effettivo di almeno dieci giorni durante l’anno di riferimento.
Se, dal momento che l’articolo 7 della direttiva 2003/88  non opera alcuna distinzione tra i lavoratori la cui assenza dal lavoro durante il periodo di riferimento sia causata da infortunio sul lavoro, malattia professionale, incidente in itinere o malattia non professionale, i lavoratori abbiano diritto, in virtù di detta disposizione, a ferie retribuite di durata identica a prescindere dalla causa dell’assenza per motivi di salute, ovvero se detta disposizione debba essere interpretata nel senso che non osta a che la durata delle ferie retribuite possa essere diversa a seconda della causa dell’assenza del lavoratore, visto che la legge nazionale prevede in certe condizioni una durata delle ferie annuali retribuite superiore a quella minima di quattro settimane prevista dalla direttiva [2003/88]
Sulla prima questione
Con la prima questione il giudice del rinvio chiede, essenzialmente, se l’articolo 7, paragrafo 1, della direttiva 2003/88 debba essere interpretato nel senso che osta a norme o a prassi nazionali che prevedono che il diritto alle ferie annuali retribuite sia subordinato ad un periodo di lavoro effettivo minimo di dieci giorni o di un mese durante il periodo di riferimento.
Al riguardo, si deve ricordare, anzitutto, che, secondo costante giurisprudenza, il diritto di ogni lavoratore alle ferie annuali retribuite deve essere considerato come un principio particolarmente importante del diritto sociale dell’Unione, al quale non si può derogare e la cui attuazione da parte delle autorità nazionali competenti può essere effettuata solo nei limiti esplicitamente indicati dalla direttiva 93/104/CE del Consiglio, del 23 novembre 1993, concernente taluni aspetti dell’organizzazione dell’orario di lavoro (GU L 307, pag. 18), codificata dalla direttiva 2003/88 (v. sentenze del 26 giugno 2001, BECTU, C-173/99, Racc. pag. I-4881, punto 43; del 20 gennaio 2009, Schultz-Hoff e a., C-350/06 e C-520/06, Racc. pag. I-179, punto 22, nonché del 22 novembre 2011, KHS, C-214/10, Racc. pag. I-11757, punto 23).
Di conseguenza, la direttiva 93/104 va intesa nel senso che osta a che gli Stati membri limitino unilateralmente il diritto alle ferie annuali retribuite conferito a tutti i lavoratori, applicando una condizione di costituzione di detto diritto che abbia l’effetto di escludere taluni lavoratori dal godimento di esso (sentenza BECTU, cit., punto 52).
Se è vero, infatti, che gli Stati membri possono definire, nella loro normativa interna, le condizioni di esercizio e di attuazione del diritto alle ferie annuali retribuite, tuttavia essi non possono subordinare la costituzione stessa di tale diritto ad alcuna condizione (v. sentenza, Schultz-Hoff e a cit., punto 46).
Quindi, le modalità di esecuzione e di applicazione necessarie per attuare le prescrizioni della direttiva 93/104, codificata dalla direttiva 2003/88, possono differire quanto alle condizioni di esercizio del diritto alle ferie annuali retribuite, ma tale direttiva non consente agli Stati membri di escludere la nascita stessa di un diritto espressamente conferito a tutti i lavoratori (citate sentenze BECTU, punto 55, e Schultz-Hoff e a., punto 47).
Inoltre, la direttiva 2003/88 non pone alcuna distinzione tra i lavoratori assenti dal lavoro a titolo di congedo per malattia, durante il periodo di riferimento, e quelli che hanno effettivamente lavorato nel corso di tale periodo (v. sentenza Schultz-Hoff e a., cit., punto 40); ne consegue che, per i lavoratori in congedo per malattia debitamente prescritto, il diritto alle ferie annuali retribuite, che scaturisce per ogni lavoratore da tale direttiva, non può essere subordinato da uno Stato membro all’obbligo di avere effettivamente lavorato durante il periodo di riferimento stabilito da detto Stato (sentenza Schultz-Hoff e a., cit., punto 41).
Da quanto precede discende che l’articolo 7, paragrafo 1, della direttiva 2003/88 deve essere interpretato nel senso che osta a norme o a prassi nazionali che prevedono che il diritto alle ferie annuali retribuite sia subordinato ad un periodo di lavoro effettivo minimo di dieci giorni o di un mese durante il periodo di riferimento.
Sulla seconda questione
Con la sua seconda questione il giudice del rinvio chiede, in sostanza, se l’articolo 7 della direttiva 2003/88 debba essere interpretato nel senso che, in una controversia tra privati, una disposizione nazionale ai sensi della quale il diritto alle ferie annuali retribuite è subordinato ad un periodo di lavoro effettivo minimo durante il periodo di riferimento, contraria a detto articolo 7, debba essere disapplicata.
Anzitutto, occorre rilevare che la questione se una disposizione nazionale che sia contraria al diritto dell’Unione debba essere disapplicata si pone solo se non risulta possibile alcuna interpretazione conforme di tale disposizione.
A tale proposito, risulta da una giurisprudenza costante che, nell’applicare il diritto interno, i giudici nazionali sono tenuti ad interpretarlo per quanto possibile alla luce del testo e dello scopo della direttiva in questione, così da conseguire il risultato perseguito da quest’ultima e conformarsi pertanto all’articolo 288, terzo comma, TFUE. L’esigenza di un’interpretazione conforme del diritto nazionale attiene infatti al sistema del Trattato FUE, in quanto permette ai giudici nazionali di assicurare, nell’ambito delle rispettive competenze, la piena efficacia del diritto dell’Unione quando risolvono le controversie ad essi sottoposte (v., in particolare, sentenze del 5 ottobre 2004, Pfeiffer e a., da C-397/01 a C-403/01, Racc. pag. I-8835, punto 114; del 23 aprile 2009, Angelidaki e a., da C-378/07 a C-380/07, Racc. pag. I-3071, punti 197 e 198, nonché sentenza del 19 gennaio 2010, Kücükdeveci, C-555/07, Racc. pag. I-365, punto 48).
È ben vero che tale principio di interpretazione conforme del diritto nazionale è soggetto ad alcuni limiti. Così, l’obbligo per il giudice nazionale di fare riferimento al contenuto di una direttiva nell’interpretazione e nell’applicazione delle norme pertinenti del diritto nazionale trova un limite nei principi generali del diritto e non può servire a fondare un’interpretazione contra legem del diritto nazionale (v. sentenze del 15 aprile 2008, Impact, C-268/06, Racc. pag. I-2483, punto 100, nonché Angelidaki e a., cit., punto 199).
Nel procedimento principale, il giudice del rinvio ritiene di essere in presenza di un siffatto limite. A suo giudizio, l’articolo L. 223-2, primo comma, del codice del lavoro, che prevede che il diritto alle ferie annuali retribuite sia subordinato ad un lavoro effettivo minimo di un mese durante il periodo di riferimento, non ammette alcuna interpretazione conforme all’articolo 7 della direttiva 2003/88.
A tale riguardo, occorre rammentare che il principio di interpretazione conforme esige inoltre che i giudici nazionali si adoperino al meglio nei limiti del loro potere, prendendo in considerazione il diritto interno nel suo insieme ed applicando i metodi di interpretazione riconosciuti da quest’ultimo, al fine di garantire la piena efficacia della direttiva di cui trattasi e di pervenire ad una soluzione conforme allo scopo perseguito da quest’ultima (v. sentenze del 4 luglio 2006, Adeneler e a., C-212/04, Racc. pag. I-6057, punto 111, e Angelidaki e a., cit., punto 200).
Orbene, nel procedimento principale l’articolo L. 223-4 del codice del lavoro, che considera taluni periodi di assenza dal lavoro come idonei a dispensare dall’obbligo di lavoro effettivo durante il periodo di riferimento, fa parte integrante del diritto interno che deve essere preso in considerazione dai giudici nazionali.
Infatti, se l’articolo L. 223-4 del codice del lavoro fosse interpretato dal giudice nazionale nel senso che un periodo di assenza a causa di un incidente in itinere deve essere equiparato ad un periodo di assenza per infortunio sul lavoro al fine di dare piena applicazione all’articolo 7 della direttiva 2003/88, tale giudice non si troverebbe a dover far fronte al limite dell’interpretazione conforme dell’articolo L. 223-2 del codice del lavoro, menzionato al punto 26 della presente sentenza.
A tale riguardo, occorre precisare che l’articolo 7 della direttiva 2003/88 non introduce alcuna distinzione tra i lavoratori assenti durante il periodo di riferimento a causa di un congedo per malattia e coloro che hanno effettivamente lavorato nel corso di tale periodo (v. punto 20 della presente sentenza). Ne consegue che il diritto alle ferie annuali retribuite di un lavoratore assente per motivi di salute durante il periodo di riferimento non può essere subordinato da uno Stato membro all’obbligo di aver compiuto un lavoro effettivo durante lo stesso periodo di riferimento. In tal senso, secondo l’articolo 7 della direttiva 2003/88, non dev’essere leso il diritto di alcun lavoratore — indipendentemente dal fatto che si trovi in congedo di malattia durante tale periodo di riferimento per infortunio sopravvenuto sul posto di lavoro o altrove, o per malattia di qualunque natura o origine — alle ferie annuali retribuite di almeno quattro settimane.
Da quanto precede risulta che è compito del giudice del rinvio verificare, prendendo in considerazione il complesso del diritto interno, in particolare l’articolo L. 223-4 del codice del lavoro, e applicando i metodi di interpretazione da tale diritto riconosciuti, al fine di garantire la piena efficacia della direttiva 2003/88 e di giungere ad una soluzione conforme alla finalità da essa perseguita, se si possa pervenire ad un’interpretazione di tale diritto che consenta di equiparare l’assenza del lavoratore per incidente in itinere ad una delle fattispecie menzionate in tale articolo del codice del lavoro.
Nel caso in cui tale interpretazione non fosse possibile, occorre esaminare se l’articolo 7, paragrafo 1, della direttiva 2003/88 abbia effetto diretto e se, in tal caso, la sig.ra Dominguez possa avvalersene nei confronti dei convenuti nel procedimento principale e in particolare del suo datore di lavoro, il CICOA, in considerazione della loro natura giuridica.
A tal riguardo, risulta da una costante giurisprudenza che, in tutti i casi in cui le disposizioni di una direttiva appaiono, dal punto di vista sostanziale, incondizionate e sufficientemente precise, i singoli possono farle valere dinanzi ai giudici nazionali nei confronti dello Stato membro, vuoi qualora esso abbia omesso di trasporre la direttiva in diritto nazionale entro i termini, vuoi qualora l’abbia recepita in modo non corretto (v., segnatamente, sentenza Pfeiffer e a., cit., punto 103, e la giurisprudenza ivi citata).
Orbene, l’articolo 7 della direttiva 2003/88 risponde a tali criteri, giacché pone a carico degli Stati membri, in termini non equivoci, un obbligo di risultato preciso e assolutamente incondizionato quanto all’applicazione della regola da esso enunciata, che consiste nella previsione per ogni lavoratore di ferie annuali retribuite di almeno quattro settimane.
Sebbene l’articolo 7 della direttiva 2003/88 lasci agli Stati membri un certo margine di discrezionalità allorché adottano le condizioni di ottenimento e di concessione del diritto alle ferie annuali retribuite che esso sancisce, tale circostanza tuttavia non incide sul carattere preciso e incondizionato dell’obbligo previsto da tale articolo. A tale proposito, occorre rilevare che l’articolo 7 della direttiva 2003/88 non rientra tra le disposizioni di detta direttiva a cui il suo articolo 17 consente di derogare. È quindi possibile determinare la tutela minima che deve in ogni caso essere apprestata dagli Stati membri in forza di detto articolo 7 (v., per analogia, sentenza Pfeiffer e a., cit., punto 105).
Poiché l’articolo 7, paragrafo 1, della direttiva 2003/88 soddisfa le condizioni richieste per produrre un effetto diretto, occorre inoltre constatare che il CICOA, uno dei due convenuti nella causa principale e datore di lavoro della sig.ra Dominguez, è un ente che opera nel settore della previdenza sociale.
È certamente vero che, ai sensi di una costante giurisprudenza, una direttiva non può di per sé creare obblighi a carico di un singolo e non può quindi essere fatta valere in quanto tale nei suoi confronti (v., in particolare, sentenze del 14 luglio 1994, Faccini Dori, C-91/92, Racc. pag. I-3325, punto 20; del 7 marzo 1996, El Corte Inglés, C-192/94, Racc. pag. I-1281, punto 15; Pfeiffer e a., cit., punto 108, nonché Kücükdeveci, cit., punto 46).
Tuttavia, si deve rammentare che gli amministrati, qualora siano in grado di far valere una direttiva non nei confronti di un singolo, ma di uno Stato, possono farlo indipendentemente dalla veste nella quale questo agisce, come datore di lavoro o come pubblica autorità. In entrambi i casi è opportuno evitare che lo Stato possa trarre vantaggio dalla sua inosservanza del diritto dell’Unione (v., in particolare, sentenze del 26 febbraio 1986, Marshall, 152/84, Racc. pag. 723, punto 49; del 12 luglio 1990, Foster e a., C-188/89, Racc. pag. I-3313, punto 17, nonché del 14 settembre 2000, Collino e Chiappero, C-343/98, Racc. pag. I-6659, punto 22).
Così, fa parte degli enti ai quali si possono opporre le norme di una direttiva idonee a produrre effetti diretti un organismo che, indipendentemente dalla sua forma giuridica, sia stato incaricato, con atto della pubblica autorità, di prestare, sotto il controllo di quest’ultima, un servizio d’interesse pubblico e che disponga a tal fine di poteri che oltrepassano quelli risultanti dalle norme che si applicano nei rapporti fra singoli (v., in particolare, sentenze Foster e a., cit., punto 20; Collino e Chiappero, cit., punto 23, nonché del 19 aprile 2007, Farrell, C-356/05, Racc. pag. I-3067, punto 40).
È compito quindi del giudice nazionale verificare se l’articolo 7, paragrafo 1, della direttiva 2003/88 possa essere invocato nei confronti del CICOA.
In caso affermativo, l’articolo 7 della direttiva 2003/88, che soddisfa le condizioni richieste per produrre un effetto diretto, comporterebbe che il giudice nazionale debba disapplicare qualsiasi disposizione nazionale contraria.
In caso negativo, occorre rammentare che anche una disposizione chiara, precisa ed incondizionata di una direttiva volta a conferire diritti o a imporre obblighi ai singoli non può essere applicata come tale nell’ambito di una controversia che ha luogo esclusivamente tra singoli (v. sentenza Pfeiffer e a., cit., punto 109).
In una tale situazione, la parte lesa dalla non conformità del diritto nazionale al diritto dell’Unione potrebbe tuttavia invocare la giurisprudenza scaturita dalla sentenza del 19 novembre 1991, Francovich e a. (C-6/90 e C-9/90, Racc. pag. I-5357) per ottenere eventualmente il risarcimento del danno subito.
Di conseguenza, occorre rispondere alla seconda questione
che spetta al giudice del rinvio verificare, prendendo in considerazione il complesso del diritto interno, in particolare l’articolo L. 223-4 del codice del lavoro, e applicando i metodi di interpretazione da tale diritto riconosciuti, al fine di garantire la piena efficacia dell’articolo 7 della direttiva 2003/88 e di giungere ad una soluzione conforme alla finalità da essa perseguita, se si possa pervenire ad un’interpretazione di tale diritto che consenta di equiparare l’assenza del lavoratore per incidente in itinere ad una delle fattispecie menzionate in tale articolo del codice del lavoro,
se una simile interpretazione non fosse possibile, spetta al giudice nazionale verificare se, alla luce della natura giuridica dei convenuti nel procedimento principale, possa essere invocato nei loro confronti l’effetto diretto dell’articolo 7, paragrafo 1, della direttiva 2003/88,
qualora il giudice nazionale non possa raggiungere il risultato perseguito dall’articolo 7 della direttiva 2003/88, la parte lesa dalla non conformità del diritto nazionale al diritto dell’Unione potrebbe tuttavia avvalersi della citata sentenza Francovich e a. per ottenere eventualmente il risarcimento del danno subito.
Sulla terza questione
Con la sua terza questione il giudice del rinvio chiede, in sostanza, se l’articolo 7 della direttiva 2003/88 debba essere interpretato nel senso che osta ad una disposizione nazionale che prevede, a seconda della causa dell’assenza del lavoratore in congedo di malattia, una durata delle ferie annuali retribuite superiore o uguale al periodo minimo di quattro settimane garantito da tale direttiva.
A questo proposito occorre ricordare che, come è stato constatato al punto 30 della presente sentenza, l’articolo 7 della direttiva 2003/88 non introduce alcuna distinzione a seconda della causa dell’assenza del lavoratore in congedo di malattia, debitamente prescritto, e che qualsiasi lavoratore, indipendentemente dal fatto che sia stato collocato in congedo di malattia per infortunio avvenuto sul posto di lavoro o altrove, o per malattia di qualunque natura o origine, ha diritto a ferie annuali retribuite di almeno quattro settimane.
Tuttavia, come rilevano l’avvocato generale al paragrafo 178 delle sue conclusioni e la Commissione europea nelle sue osservazioni scritte, la constatazione svolta al punto precedente non implica peraltro che la direttiva 2003/88 osti a disposizioni nazionali che prevedono un diritto a ferie annuali retribuite di durata superiore a quattro settimane, accordato alle condizioni di ottenimento e di concessione stabilite da tale diritto nazionale.
Infatti, risulta esplicitamente dalla formulazione degli articoli 1, paragrafi 1 e 2, lettera a), 7, paragrafo 1, e 15 della direttiva 2003/88, che l’oggetto di quest’ultima si limita a fissare prescrizioni minime di sicurezza e salute in materia di organizzazione dell’orario di lavoro, facendo salva la facoltà degli Stati membri di applicare disposizioni nazionali più favorevoli alla tutela dei lavoratori.
Gli Stati membri possono quindi prevedere che il diritto alle ferie annuali retribuite conferito dal diritto nazionale si configuri diversamente a seconda della causa dell’assenza del lavoratore per motivi di salute, purché la durata sia sempre superiore o uguale al periodo minimo di quattro settimane previsto dall’articolo 7 di detta direttiva.
Da quanto precede risulta che l’articolo 7, paragrafo 1, della direttiva 2003/88 deve essere interpretato nel senso che non osta ad una disposizione nazionale che preveda, a seconda della causa dell’assenza del lavoratore in congedo di malattia, una durata delle ferie annuali retribuite superiore o uguale al periodo minimo di quattro settimane garantito da detta direttiva.
Sulle spese
Nei confronti delle parti nel procedimento principale la presente causa costituisce un incidente sollevato dinanzi al giudice nazionale, cui spetta quindi statuire sulle spese. Le spese sostenute da altri soggetti per presentare osservazioni alla Corte non possono dar luogo a rifusione.
Per questi motivi la Corte (Grande Sezione) dichiara:
L’articolo 7, paragrafo 1, della direttiva 2003/88/CE del Parlamento europeo e del Consiglio, del 4 novembre 2003, concernente taluni aspetti dell’organizzazione dell’orario di lavoro, deve essere interpretato nel senso che osta a norme o a prassi nazionali che prevedono che il diritto alle ferie annuali retribuite sia subordinato ad un periodo di lavoro effettivo minimo di dieci giorni o di un mese durante il periodo di riferimento.
Spetta al giudice del rinvio verificare, prendendo in considerazione il complesso del diritto interno, in particolare l’articolo L. 223-4 del codice del lavoro, e applicando i metodi di interpretazione da tale diritto riconosciuti, al fine di garantire la piena efficacia dell’articolo 7 della direttiva 2003/88 e di giungere ad una soluzione conforme alla finalità da essa perseguita, se si possa pervenire ad un’interpretazione di tale diritto che consenta di equiparare l’assenza del lavoratore per incidente in itinere ad una delle fattispecie menzionate in tale articolo del codice del lavoro.
Se una simile interpretazione non fosse possibile, spetta al giudice nazionale verificare se, alla luce della natura giuridica dei convenuti nel procedimento principale, possa essere invocato nei loro confronti l’effetto diretto dell’articolo 7, paragrafo 1, della direttiva 2003/88.
Qualora il giudice nazionale non possa raggiungere il risultato perseguito dall’articolo 7 della direttiva 2003/88, la parte lesa dalla non conformità del diritto nazionale al diritto dell’Unione potrebbe tuttavia avvalersi della sentenza del 19 novembre 1991, Francovich e a. (C-6/90 e C-9/90) per ottenere eventualmente il risarcimento del danno subito.
L’articolo 7, paragrafo 1, della direttiva 2003/88 deve essere interpretato nel senso che non osta ad una disposizione nazionale che prevede, a seconda della causa dell’assenza del lavoratore in congedo di malattia, una durata delle ferie annuali retribuite superiore o uguale al periodo minimo di quattro settimane garantito da tale direttiva.
Firme
SENTENZA DELLA CORTE (Prima Sezione)
febbraio 2012 ( *1 )
Convenzione recante statuto delle scuole europee — Interpretazione e applicazione degli articoli 12, punto 4, lettera a), e 25, punto 1 — Diritto degli insegnanti comandati all’accesso agli stessi avanzamenti in carriera ed alla stessa progressione salariale dei loro omologhi nazionali — Esclusione di taluni insegnanti comandati dal Regno Unito presso le scuole europee dall’accesso a schemi salariali più vantaggiosi e ad altri pagamenti addizionali concessi agli omologhi nazionali — Incompatibilità con gli articoli 12, punto 4, lettera a), e 25, punto 1»
Nella causa C-545/09,
avente ad oggetto un ricorso, ai sensi dell’articolo 26 della Convenzione recante statuto delle scuole europee, proposto il 22 dicembre 2009,
Commissione europea, rappresentata da J. Currall e da B. Eggers, in qualità di agenti, con domicilio eletto in Lussemburgo,
ricorrente,
contro
Regno Unito di Gran Bretagna e Irlanda del Nord, rappresentato da H. Walker, in qualità di agente, e da J. Coppel, barrister,
convenuto,
LA CORTE (Prima Sezione),
composta dal sig. A. Tizzano, presidente di sezione, dai sigg. A. Borg Barthet, M. Ilešič (relatore), J.-J. Kasel e dalla sig.ra M. Berger, giudici,
avvocato generale: sig. P. Mengozzi
cancelliere: sig.ra K. Sztranc-Sławiczek, amministratore
vista la fase scritta del procedimento e in seguito all’udienza del 4 maggio 2011,
sentite le conclusioni dell’avvocato generale, presentate all’udienza del 7 luglio 2011,
ha pronunciato la seguente
Sentenza
Con il suo ricorso, la Commissione europea chiede alla Corte di dichiarare che l’articolo 12, punto 4, lettera a), della Convenzione recante statuto delle scuole europee del 21 giugno 1994 (GU L 212, pag. 3; in prosieguo: la Convenzione deve essere interpretato e applicato in modo da garantire che gli insegnanti comandati da uno Stato membro abbiano accesso, durante il comando, agli stessi avanzamenti in carriera ed alla stessa progressione salariale degli insegnanti incaricati nel territorio dello Stato membro, e che l’esclusione di taluni insegnanti comandati dal Regno Unito di Gran Bretagna e Irlanda del Nord, durante il periodo di comando, dall’accesso a schemi di stipendio più vantaggiosi (in particolare, quelli designati come threshold pay excellent teacher systemo advanced skills teachers e da altri pagamenti addizionali (come i teaching and learning responsibility payments nonché dalla progressione nello schema salariale esistente nel modo in cui ne beneficiano gli insegnanti impiegati nelle scuole pubbliche inglesi e gallesi è incompatibile con gli articoli 12, punto 4, lettera a), e 25, punto 1, della Convenzione.
Contesto normativo
La Convenzione e lo Statuto del personale comandato
La creazione delle scuole europee si fondava in origine su due strumenti, vale a dire, da un lato, lo Statuto della scuola europea, firmato a Lussemburgo il 12 aprile 1957 (Recueil des Traités des Nations unies, vol. 443, pag. 129), e, dall’altro, il Protocollo relativo alla creazione di scuole europee, elaborato con riferimento allo Statuto della scuola europea, firmato a Lussemburgo il 13 aprile 1962 (Recueil des Traités des Nations unies, vol. 752, pag. 267).
Tali strumenti sono stati sostituiti dalla Convenzione, la quale è entrata in vigore il 1o ottobre 2002 e costituisce il provvedimento attualmente applicabile. Contrariamente agli strumenti originali, dei quali erano parti unicamente gli Stati membri, la Convenzione è stata conclusa anche dalle Comunità europee, legittimate a tal fine dalla decisione 94/557/CE, Euratom del Consiglio, del 17 giugno 1994, che autorizza la Comunità europea e la Comunità europea dell’energia atomica a firmare e concludere la Convenzione recante statuto delle scuole europee (GU L 212, pag. 1).
Il terzo considerandodella Convenzione così recita:
[C]onsiderando che le scuole europee costituiscono un sistema “sui generis”; che detto sistema attua una forma di cooperazione tra gli Stati membri e tra questi e le Comunità europee nel pieno rispetto della responsabilità degli Stati membri in materia di contenuti dell’insegnamento e di organizzazione del loro sistema scolastico, nonché della loro diversità culturale e linguistica
L’articolo 3, paragrafo 2, di detta Convenzione così prevede:
L’insegnamento è impartito da insegnanti a cui viene dato comando o che sono designati dagli Stati membri, conformemente alle decisioni prese dal Consiglio superiore secondo la procedura di cui all’articolo 12, punto 4
L’articolo 12, punto 4, lettera a), di detta Convenzione, appartenente al secondo titolo, intitolato Organi delle scuole così dispone:
In materia amministrativa il Consiglio superiore:
su proposta dei consigli d’ispezione, stabilisce ogni anno, attraverso la creazione o la soppressione di posti, le esigenze in fatto di personale docente. Provvede affinché i posti siano equamente ripartiti tra gli Stati membri. Di concerto con i governi, regola le questioni poste dalla designazione o dal comando di professori, maestri e consiglieri didattici della scuola. Questi conservano i diritti all’avanzamento di carriera e alla pensione garantiti dal loro statuto nazionale
L’articolo 25 della medesima Convenzione così recita:
Il bilancio delle scuole è alimentato mediante:
i contributi versati dagli Stati membri tramite il mantenimento della retribuzione dei docenti cui viene dato comando o che vengono designati e, se del caso, sotto forma di contributo finanziario deciso dal Consiglio superiore che delibera all’unanimità;
il contributo delle Comunità europee, destinato a coprire la differenza tra l’importo globale delle spese delle scuole e il totale delle altre entrate;
i contributi degli organismi non comunitari con i quali il Consiglio superiore ha concluso un accordo;
le entrate proprie delle scuole, in particolare le tasse scolastiche a carico dei genitori degli allievi per decisione del Consiglio superiore;
le entrate varie.
Le modalità secondo cui il contributo delle Comunità europee è messo a disposizione sono stabilite attraverso un accordo speciale tra il Consiglio superiore e la Commissione
A tenore dell’articolo 26 della Convenzione, la Corte di giustizia delle Comunità europee è la sola competente a conoscere delle controversie tra le parti contraenti relative all’interpretazione e all’applicazione della presente Convenzione che non siano state risolte in sede di Consiglio superiore
Sulla base dell’articolo 12, punto 1, di detta Convenzione, il Consiglio superiore ha adottato lo statuto del personale comandato delle scuole europee (in prosieguo: lo statuto del personale comandato, che contiene, in particolare, disposizioni sulla retribuzione e sulle condizioni di lavoro degli insegnanti delle scuole europee.
L’articolo 10, paragrafo 1, dello statuto del personale comandato richiede che gli insegnanti comandati possiedano i titoli e soddisfino le condizioni necessarie per occupare equivalenti funzioni nel loro paese d’origine. Il capitolo III di tale statuto, intitolato Valutazione comprende un articolo 30 che dispone, al suo primo comma, che la competenza, l’efficienza e il comportamento in servizio sono oggetto, per ciascun membro del personale insegnante e di vigilanza, nonché per i direttori aggiunti, di un rapporto di valutazione redatto sia dal direttore sia dall’ispettore nazionale secondo modalità fissate nel regolamento di applicazione. In caso di disaccordo, prevale il rapporto dell’ispettore nazionale
In conformità all’articolo 49 di detto statuto, gli insegnanti comandati percepiscono, da una parte, i loro emolumenti nazionali versati dalle autorità nazionali competenti e, dall’altra, un supplemento pari alla differenza tra lo stipendio previsto da tale statuto e il controvalore degli emolumenti nazionali, al netto delle ritenute sociali obbligatorie, il quale viene versato dalla scuola europea (in prosieguo: il supplemento europeo.
In forza dell’articolo 72, paragrafo 1, dello statuto del personale comandato, il membro del personale che cessi definitivamente dalle sue funzioni ha diritto, in occasione del suo congedo e in quanto quest’ultimo non risulti da un provvedimento disciplinare, al versamento di un assegno di liquidazione proporzionale alla durata del servizio effettivamente compiuto fino a una durata massima di nove anni. Tale indennità è calcolata, ai sensi del paragrafo 2 dello stesso articolo, in base alla differenza tra un mese e mezzo dell’ultimo trattamento di base europeo, modificato in base al coefficiente correttore fissato per il paese d’origine, e un mese e mezzo dell’ultimo trattamento di base nazionale per anno di servizio.
Per contro, lo statuto non prevede alcun regime pensionistico per gli insegnanti comandati, i quali continuano a versare i contributi alle loro casse nazionali durante il comando.
Il regime applicabile agli insegnanti impiegati in Inghilterra e nel Galles
Nel Regno Unito, l’insegnamento rientra nell’ambito di competenza dei poteri decentrati che si suddividono in tre zone distinte, cioè l’Inghilterra e il Galles, che formano congiuntamente un’unica zona, l’Irlanda del Nord e la Scozia. Diverse sono le condizioni di lavoro in ciascuna di tali zone.
Per quanto riguarda la zona costituita dall’Inghilterra e dal Galles, unica ad essere considerata nella presente controversia, la maggioranza degli insegnanti sono impiegati da una delle scuole sovvenzionate (maintained schools. La retribuzione e le condizioni di impiego di tali insegnanti vengono fissate da un decreto del ministro competente, cioè il documento relativo allo statuto e alla retribuzione degli insegnanti delle scuole (School Teachers Pay and Conditions Document in prosieguo: lo STPCD, il quale è vincolante per qualsiasi contratto di lavoro concluso da una scuola sovvenzionata.
Un certo numero di insegnanti è impiegato non in scuole sovvenzionate, bensì in altri tipi di scuola, come ad esempio scuole pubbliche indipendenti e polivalenti sostenute da mecenati (accademie, scuole private, la scuola europea di Culham oppure scuole gestite da governi stranieri. Per tali scuole, le modalità e le condizioni di lavoro previste dallo STPCD hanno carattere facoltativo.
Lo STPCD, nella sua versione del 2009, prevede griglie retributive che includono i principali elementi qui di seguito riportati.
Gli insegnanti beneficiano di una scala salariale di base che prevede sei scatti. Il principale criterio per risalire tali scatti è il livello di esperienza che si misura in anni di servizio compiuti. Così, messi da parte casi eccezionali di risultati insoddisfacenti, l’avanzamento su tale scala è automatico.
Nel 2000, è stato applicato in Inghilterra e nel Galles un aumento salariale generale del 3% ed è stato introdotto, al tempo stesso, un aumento salariale del 7% sulla base di un nuovo regime recante il nome di threshold pay per poterne beneficiare gli insegnanti dovevano soddisfare determinate condizioni.
In applicazione di tale regime, gli insegnanti inglesi e gallesi possono, una volta giunti all’ultimo scatto della scala salariale di base, presentare la propria candidatura al fine di superare la soglia e di accedere ad una scala salariale superiore (post-threshold pay scale. Gli insegnanti che desiderano presentare siffatta candidatura devono soddisfare determinati standard professionali, fornire prova delle loro qualifiche e chiedere una valutazione delle loro competenze, che deve essere effettuata dai capi degli istituti scolastici. Gli standard professionali che devono essere soddisfatti sono esposti in un documento intitolato Requisiti professionali applicabili agli insegnanti(Professional Standards for Teachers. Una volta che un insegnante ha avuto accesso alla scala superiore (post-threshold teacher, l’avanzamento su di essa non è automatico ma dipende dai risultati dei colloqui di valutazione annuali.
Lo STPCD prevede inoltre, per le scuole sovvenzionate, la possibilità di costituire posti per insegnanti eccellenti(excellent teachers e per insegnanti che hanno attitudini di spicco (advanced skills teachers, ai quali si applicano scale salariali distinte, nonché posti che danno diritto a premi di responsabilità di insegnamento e di formazione (teaching and learning responsibility payments. L’insegnante non può occupare contemporaneamente più di un posto tra questi.
Gli insegnanti che desiderano accedere all’excellent teacher schemedevono essere collocati a partire da almeno due anni all’ultimo dei tre scatti della post-threshold pay scalee dare prova di competenze professionali specifiche, fissate nei Professional Standards for Teachers Essi possono tuttavia chiedere una valutazione al riguardo, effettuata da una commissione di valutazione esterna, soltanto al fine di coprire un posto di excellent teachervacante nella loro stessa scuola. Oltre alle loro mansioni classiche di insegnamento, gli excellent teacherssono chiamati ad aiutare altri professori a migliorare la loro efficienza e la qualità del loro insegnamento.
Per aver diritto ad un posto di advanced skills teachers i candidati non devono necessariamente aver già acceduto alla post-threshold pay scale ma sono tuttavia tenuti a soddisfare i post-threshold teacher standardse, più in particolare, gli standard professionali specifici per gli advanced skills teachers come definiti dai Professional Standards for Teachers Le valutazioni al riguardo sono effettuate da commissioni di valutazione esterne. Tali posti sono collegati a responsabilità supplementari, che vengono esercitate a vantaggio degli insegnanti provenienti da altre scuole.
Infine, i teaching and learning responsibility paymentssono concessi a qualsiasi insegnante che assuma un onere tradizionale d’insegnamento, senza che si richieda che tale insegnante abbia avuto accesso alla post-threshold pay scale Tali premi vengono attribuiti agli insegnanti che si assumono una durevole responsabilità supplementare nel contesto della struttura del personaledella scuola. Essi sono segnatamente diretti a ricompensare l’aiuto prestato agli allievi al di fuori della classe oppure il ruolo promotore nell’elaborazione delle materie o del programma.
Il regime applicabile agli insegnanti che l’Inghilterra e il Galles destinano o comandano presso le scuole europee
I posti spettanti al Regno Unito nelle scuole europee sono aperti a tutti gli insegnanti sufficientemente qualificati, indipendentemente dalla questione se, al momento della loro designazione o del loro comando, essi fossero impiegati in una scuola sovvenzionata, privata o situata fuori del territorio nazionale, oppure da nessun istituto scolastico.
Gli insegnanti comandati dal Regno Unito presso scuole europee non conservano il loro rapporto contrattuale con il precedente datore di lavoro ma concludono, ai fini del comando, un nuovo contratto di lavoro con il Department for Children, Schools and Families(Ministero per l’infanzia, la scuola e la famiglia in prosieguo: il Ministero della Pubblica istruzione.
Tale contratto di lavoro prevede, per quanto riguarda gli insegnanti inglesi e gallesi, che lo STPCD non si applica agli insegnanti delle scuole europee. Si precisa tuttavia che gli stipendi nazionali versati mensilmente agli insegnanti comandati vengono fissati in conformità alle scale salariali previste nello STPCD e che questi ultimi avranno diritto agli aumenti di stipendio annui negoziati a livello nazionale, applicabili in forza dello STPCD. Viene del pari indicato che non sarà versato nessun altro supplemento allo stipendio nazionale e che l’insegnante comandato non può, per tutta la durata della sua designazione in seno ad una scuola europea, chiedere di beneficiare di una scala salariale superiore, di un premio aggiuntivo o di uno status addizionale previsti dallo STPCD. Infine, tale contratto di lavoro specifica che il servizio in una scuola europea attribuisce il diritto a pensione in forza del regime pensionistico degli insegnanti inglesi e gallesi e che i contributi a tale regime saranno basati soltanto sul salario nazionale.
Consultazioni precontenziose
A causa del gran numero di denunce di insegnanti interessati e a seguito di questioni parlamentari, la Commissione si è rivolta ripetutamente, a partire dal 2000, ai Ministri della Pubblica istruzione del Regno Unito succedutisi nel tempo, invocando l’incompatibilità con la Convenzione della decisione di rifiutare agli insegnanti del Regno Unito, comandati presso scuole europee, l’accesso alla nuova scala salariale. Un primo scambio di lettere nel corso degli anni 2000 e 2001, nonché un secondo scambio nel 2007, non hanno permesso di risolvere la controversia. La Commissione ha allora chiesto che la questione fosse esaminata nel corso della riunione del Consiglio superiore dei giorni 20-22 ottobre 2008. Il 20 novembre 2008 si è svolta una videoconferenza tra i rappresentanti della Commissione e del Ministero della Pubblica istruzione, la quale tuttavia non è pervenuta ad una composizione delle divergenze. Il 13 gennaio 2009, la Commissione ha presentato al Consiglio superiore un’ultima domanda allo scopo di risolvere la situazione, annunciando tuttavia che, qualora non si fosse ottenuto alcun risultato, essa si sarebbe vista costretta ad adire la Corte.
La questione relativa all’interpretazione degli articoli 12, punto 4, lettera a), e 25, punto 1, della Convenzione è stata esaminata nel corso della riunione del Consiglio superiore dei giorni 20 e 21 gennaio 2009. In seguito a tale riunione, detto Consiglio ha concluso che esso non ha potuto risolvere tale controversia e ha preso atto dell’intenzione della Commissione di adire la Corte di giustizia, presentando un ricorso interpretativo e applicativo nei confronti del Regno Unito in base all’articolo 26 della Convenzione in combinato disposto con gli articoli 10 e 39 del Trattato
È in tale contesto che la Commissione ha proposto il ricorso in esame.
Sul ricorso
Con il suo ricorso, la Commissione chiede alla Corte di statuire, in forza dell’articolo 26 della Convenzione, da una parte, sull’interpretazione che deve essere fornita dell’articolo 12, punto 4, lettera a), ultima frase, di detta Convenzione e, dall’altra, sulla questione se il Regno Unito, per quanto riguarda specificamente gli insegnanti comandati dall’Inghilterra e dal Galles presso le scuole europee, applichi correttamente tale disposizione e si conformi così agli obblighi derivanti dalla stessa nonché dall’articolo 25, punto 1, della medesima Convenzione.
Sull’interpretazione dell’articolo 12, punto 4, lettera a), ultima frase, della Convenzione
Argomenti delle parti
La Commissione considera che l’ultima frase dell’articolo 12, punto 4, lettera a), della Convenzione imponga agli Stati membri l’obbligo di garantire che gli insegnanti comandati conservino il diritto agli avanzamenti e alla pensione garantiti dal loro statuto nazionale. Detta Convenzione conferirebbe, per questa ragione e sotto questo profilo, un diritto agli insegnanti comandati.
Tale interpretazione sarebbe confermata dalla formulazione chiara e categorica di tale disposizione nonché dal contesto e dall’obiettivo della medesima, che consisterebbe nel garantire che gli insegnanti non siano penalizzati dal loro comando.
La Commissione afferma inoltre che il termine avanzamentorichiama un’interpretazione autonoma ed è diretto a coprire i diversi sistemi nazionali di retribuzione applicabili agli insegnanti in caso di comando. Difatti, l’ampia portata di tale termine sarebbe confermata dall’esame delle differenti versioni linguistiche.
Per contro, il Regno Unito considera che l’articolo 12, punto 4, lettera a), della Convenzione sia esclusivamente indirizzato al Consiglio superiore e non imponga quindi agli Stati membri alcun obbligo.
Detta interpretazione sarebbe, da una parte, confermata dalla formulazione di tale disposizione, in quanto quest’ultima farebbe parte del titolo secondo della Convenzione, intitolato Organi delle scuole nell’ambito del quale nessuna disposizione impone obblighi agli Stati membri, e, dall’altra, dal riferimento effettuato nell’articolo 3, paragrafo 2, della Convenzione all’articolo 12 della stessa.
Secondo il Regno Unito, l’articolo 12, punto 4, lettera a), della Convenzione avrebbe l’effetto di imporre al Consiglio superiore, quando esercita le proprie funzioni amministrative, il rispetto della disciplina nazionale in materia di avanzamenti e di pensioni. Infatti, non avrebbe alcun senso ritenere che la Convenzione imponga agli Stati membri l’obbligo di rispettare la loro normativa.
Peraltro, sarebbe in contrasto con l’articolo 165, paragrafo 1, TFUE, che salvaguarda l’autonomia degli Stati membri ai fini dell’organizzazione dei loro sistemi educativi, che la Convenzione imponga agli Stati membri l’obbligo di conferire agli insegnanti comandati o assegnati presso le scuole europee diritti che essi non possono vantare in base alla normativa nazionale.
Inoltre, detto Stato membro asserisce che, nella sua accezione comunemente accolta nel Regno Unito, il termine avanzamentodesigna esclusivamente la progressione di un insegnante verso una posizione amministrativa più elevata e maggiormente corredata di responsabilità in seno alla struttura delle scuole, come la posizione di capo d’istituto o quella di capo d’istituto aggiunto (head teachero deputy head teacher. Per quanto riguarda i termini diritti all’avanzamento  garantitidallo statuto nazionale, il Regno Unito adotta sostanzialmente la tesi secondo cui tali termini devono essere interpretati in modo letterale e restrittivo. Così, un avanzamento che non sia automaticamente attribuito a titolo d’anzianità, ma che debba essere richiesto dall’insegnante e al quale esso venga concesso soltanto se egli soddisfa un certo numero di criteri, non costituirebbe un diritto garantito dallo statuto nazionale.
Giudizio della Corte
La controversia tra la Commissione e il Regno Unito in merito all’interpretazione da fornire dell’ultima frase dell’articolo 12, punto 4, lettera a), della Convenzione contempla sostanzialmente due questioni, cioè, in primo luogo, se tale disposizione comporti un obbligo per gli Stati membri parti della Convenzione e, in secondo luogo, quale portata si debba attribuire ai termini diritti all’avanzamento  garantitidallo statuto nazionale.
Per quanto riguarda la prima di tali due questioni, va anzitutto ricordato che l’articolo 12, punto 4, lettera a), della Convenzione dispone che, in materia amministrativa, il Consiglio superiore determina ogni anno, su proposta del Consiglio d’ispezione, il fabbisogno di personale insegnante mediante la creazione e la soppressione di posti di lavoro. Esso vigila sull’equa ripartizione dei posti tra gli Stati membri. Esso disciplina, unitamente ai governi, le questioni relative all’assegnazione o al comando dei professori, dei maestri e dei consiglieri didattici della scuola. Questi ultimi conservano i diritti agli avanzamenti e alla pensione garantiti dal loro statuto nazionale.
Deriva così dal testo di detta disposizione che, mentre le sue prime tre frasi pongono a carico del Consiglio superiore responsabilità che devono, all’occorrenza, essere eseguite in collaborazione con i governi, l’ultima frase è formulata in modo neutro, cioè nel senso che constata il diritto degli insegnanti a conservare i diritti ad avanzamento e a pensione garantiti dallo statuto nazionale, senza specificare però da chi debba essere assicurata la conservazione di tali diritti.
Orbene, è evidente che tali diritti non potrebbero essere conservati se gli Stati membri parti di tale Convenzione fossero liberi di gestire i loro statuti nazionali e le disposizioni che disciplinano l’assegnazione o il comando dei loro insegnanti presso una scuola europea in modo tale da privare gli interessati di tali diritti durante il periodo di assegnazione o di comando.
Al riguardo, occorre sottolineare che i diritti ad avanzamento e a pensione degli insegnanti assegnati o comandati presso scuole europee sono integralmente disciplinati dalle rispettive normative nazionali e che è, conseguentemente, impossibile al Consiglio superiore assicurare il mantenimento di tali diritti qualora dette normative non consentano tale mantenimento. Inoltre, anche se il Consiglio superiore è certamente tenuto a rispettare dette normative, è pur vero che, da una parte, la loro applicazione a detti insegnanti non richiede alcun intervento da parte di tale Consiglio e che, dall’altra, è difficilmente ipotizzabile che quest’ultimo possa, alla luce dei suoi poteri limitati e rigorosamente circoscritti dalla Convenzione, pregiudicare i diritti ad avanzamento e a pensione concessi a tali insegnanti dalla loro normativa nazionale.
In tale contesto, va constatato che l’interpretazione proposta dal Regno Unito, secondo cui l’ultima frase dell’articolo 12, punto 4, lettera a), della Convenzione è indirizzata esclusivamente al Consiglio superiore allo scopo di obbligarlo a rispettare la normativa nazionale in materia di avanzamento e di pensione, priverebbe detta disposizione di ogni efficacia pratica.
Ne deriva che, in contrasto con quanto sostenuto dal Regno Unito, detta disposizione deve essere interpretata nel senso che comporta anche per gli Stati membri parti della Convenzione l’obbligo di assicurare che gli insegnanti conservino, durante il periodo della loro assegnazione o del loro comando presso le scuole europee, i diritti ad avanzamento e a pensione garantiti dal loro statuto nazionale.
Detta constatazione non è inficiata né dal fatto che l’articolo 12 della Convenzione fa parte del titolo secondo, intitolato Organi delle scuole e che esso elenca le responsabilità del Consiglio superiore in materia amministrativa, né dal riferimento contenuto nell’articolo 3, paragrafo 2, della Convenzione a detto articolo 12.
Infatti, anche se è pacifico che tale articolo 12 enuncia, in via principale, le responsabilità poste a carico del Consiglio superiore, occorre tuttavia osservare che detto articolo riguarda, alla penultima frase del suo punto 4, lettera a), anche i governie che l’ultima frase di tale disposizione non è, come è stato constatato al punto 42 della presente sentenza, formulata come responsabilità del Consiglio superiore, bensì in quanto diritto incondizionato degli insegnanti assegnati o comandati presso le scuole europee.
Inoltre, la collocazione di quest’ultima frase si spiega attraverso ragioni di carattere storico e mediante il nesso intrinseco sussistente tra l’oggetto di tale frase e quello della frase precedente. Così, nello statuto delle scuole europee, di cui al punto 2 della presente sentenza, nella sua versione del 12 aprile 1957, tali frasi erano unite e l’articolo 12, paragrafo 3, di tale statuto disponeva allora che il Consiglio superiore disciplinasse con i governi, le questioni relative all’azione o al comando dei professori, dei maestri e dei sorveglianti della scuola in modo tale che questi ultimi mantengono i diritti agli avanzamenti e alla pensione garantiti dal loro statuto nazionale e beneficiano dei vantaggi concessi ai funzionari della loro categoria all’estero Risulta chiaramente da tale versione anteriore dello statuto che il Consiglio superiore e i governi dovevano vigilare congiuntamente per disciplinare le questioni collegate al comando e all’assegnazione, in modo da garantire che gli insegnanti non fossero svantaggiati in ragione del loro comando o della loro assegnazione presso una scuola europea. Se la Convenzione, nella sua versione attuale, rafforza maggiormente la tutela degli insegnanti conferendo loro un esplicito e categorico diritto, essa non intende affatto liberare i governi dal loro obbligo al riguardo.
Contrariamente a quanto sembra suggerire il Regno Unito, tale obbligo non è peraltro privo di contenuti per il fatto che gli Stati membri sono tenuti a rispettare la propria legislazione. Discende, infatti, dai punti precedenti che la responsabilità degli Stati membri parti della Convenzione per la realizzazione dell’obiettivo di cui all’ultima frase dell’articolo 12, punto 4, lettera a), della stessa comporta non soltanto l’obbligo di rispettare la normativa nazionale in materia di diritti ad avanzamento e a pensione, ma anche quella di garantire che tale normativa sia attuata in modo da non escludere gli insegnanti assegnati o comandati presso le scuole europee.
Siffatto obbligo non è inoltre incompatibile con l’articolo 165 TFUE. Da una parte, la limitazione delle competenze dell’Unione europea in materia di educazione prevista in tale articolo non riguarda la Convenzione, dato che essa non è un atto derivato adottato dagli organi dell’Unione, ma un accordo di diritto internazionale concluso tra gli Stati membri e le Comunità europee. Dall’altra, e nei limiti in cui il terzo considerandodella Convenzione enuncia anche che tale sistema di cooperazione sui generis tra gli Stati membri e le Comunità europee rispetta la responsabilità degli Stati membri ai fini dell’organizzazione dei loro sistemi educativi, va constatato che detta responsabilità non è affatto alterata dall’obbligo degli Stati membri di non penalizzare, per quanto riguarda i diritti ad avanzamento e a pensione, gli insegnanti assegnati o comandati presso le scuole europee.
Per quanto riguarda la seconda questione interpretatitiva, che è controversa tra le parti e che concerne la portata dei termini diritti all’avanzamento  garantitidallo statuto nazionale, che compare nell’ultima frase dell’articolo 12, punto 4, lettera a), della Convenzione, va osservato che tale portata, e quindi la tutela concessa da detta disposizione agli insegnanti assegnati o comandati presso le scuole europee, non può differire in funzione del loro luogo di origine e che tali termini richiedono, conseguentemente, un’interpretazione autonoma.
Una siffatta interpretazione deve segnatamente consentire di raggiungere di fatto l’obiettivo previsto da detta disposizione e deve quindi garantire che gli insegnanti non subiscano, a causa della loro assegnazione o del loro distacco presso una scuola europea, svantaggi in materia di avanzamenti o di pensioni.
Per quanto riguarda, più in particolare, il termine avanzamento va constatato che, alla luce di detto obiettivo, detto termine non può ricevere l’interpretazione restrittiva proposta dal Regno Unito. Infatti, come l’avvocato generale ha sottolineato ai paragrafi 45 e 46 delle sue conclusioni, detto termine non designa soltanto la promozione di un insegnante a posti di rango superiore nella gerarchia di una scuola, contraddistinti da maggiore responsabilità, come quello di capo istituto, bensì anche ogni progressione nella carriera. Esso include così anche l’accesso a gradi che, in seno ad una stessa carriera, comportano l’applicazione di un trattamento economico più favorevole, senza che ciò implichi il riconoscimento di un titolo diverso, né responsabilità supplementari.
Del pari, contrariamente a quanto sembra suggerire il Regno Unito, dai termini diritti all’avanzamento  garantitidallo statuto nazionale non si può dedurre che sarebbero, per principio, esclusivamente contemplate situazioni in cui la normativa nazionale prevede una promozione automatica legata all’anzianità. Come indicato dall’avvocato generale ai paragrafi 53-55 delle sue conclusioni, dalla formulazione e dallo scopo dell’ultima frase dell’articolo 12, punto 4, lettera a), della Convenzione deriva che detta disposizione intende preservare, a vantaggio degli insegnanti assegnati o comandati presso scuole europee, la totalità dei diritti relativi alla progressione in carriera come sono previsti dalle rispettive normative nazionali, indipendentemente dalla forma che tali diritti assumono. Così, in funzione del contenuto dei diritti riconosciuti da dette normative, essi possono rivestire la forma di un diritto automatico alla promozione o soltanto quella di un diritto a partecipare alle procedure che consentono di progredire in carriera. Tali diritti, tuttavia, non possono avere una portata meno estesa di quelli di cui gli insegnanti avrebbero beneficiato se fossero rimasti collocati nel posto dell’istituto scolastico del loro Stato membro di origine.
Dall’insieme delle considerazioni che precedono risulta che l’articolo 12, punto 4, lettera a), ultima frase, della Convenzione deve essere interpretato nel senso che esso obbliga gli Stati membri parti di tale Convenzione a vigilare affinché gli insegnanti assegnati o comandati presso le scuole europee fruiscano, per tutta la durata della loro assegnazione o del loro comando, degli stessi diritti alla progressione in carriera e alla pensione applicabili ai loro omologhi nazionali in forza della normativa dello Stato membro d’origine.
Sull’applicazione fatta dal Regno Unito degli articoli 12, punto 4, lettera a), ultima frase, e 25, punto 1, della Convenzione
Argomenti delle parti
La Commissione ritiene che il fatto che il contratto di lavoro, obbligatoriamente concluso dagli insegnanti inglesi e gallesi con il Ministero della Pubblica istruzione ai fini del loro comando presso le scuole europee, congeli lo stipendio degli insegnanti allo scatto esistente per tutto il periodo del comando, impedendo loro di chiedere di godere di una scala salariale superiore o di beneficiare dei teaching and learning responsibility paymentsprevisti dallo STPCD, sia incompatibile con gli articoli 12, punto 4, lettera a), e 25, punto 1, della Convenzione.
In primo luogo, i potenziali candidati sarebbero svantaggiati dall’impossibilità di partecipare, per tutta la durata del loro comando, alla valutazione che consentirebbe loro di accedere alla post-threshold pay scale Per questo motivo, quando tornano nel Regno Unito successivamente al comando, essi potrebbero chiedere soltanto un posto corrispondente allo schema salariale di base, il che limiterebbe il ventaglio dei posti accessibili.
In secondo luogo, il fatto di non poter pretendere alcun premio o promozione nel corso di un comando di nove anni ridurrebbe notevolmente lo stipendio preso in considerazione per il calcolo dei diritti pensionistici e quindi l’importo della futura pensione.
La Commissione sostiene, inoltre, che detta esclusione comporta una perdita finanziaria considerevole per il bilancio dell’Unione, in quanto quest’ultimo dovrebbe sopportare un maggiore differenziale tra lo stipendio nazionale minore e lo stipendio armonizzato in forza dello statuto del personale comandato.
Essa ritiene, sulla base di un calcolo approssimativo, che il bilancio dell’Unione abbia dovuto sopportare nel 2008 un costo addizionale di circa EUR 720 000 per i soli 194 insegnanti inglesi e gallesi comandati. Tale costo risulterebbe dalla differenza più elevata che si è dovuto versare in forza dell’articolo 49, paragrafo 2, lettera b), dello statuto del personale comandato e, conseguentemente, in forza dell’articolo 25, punto 2, della Convenzione. Sulla base di tale calcolo, si potrebbe agevolmente ritenere che l’impossibilità per gli insegnanti inglesi e gallesi comandati di accedere alla post-threshold pay scalecomporta, di per sé sola, un costo aggiuntivo annuo per il bilancio dell’Unione compreso tra EUR 500 000 e EUR 1 000 000.
La Commissione sottolinea che essa non pretende che gli insegnanti inglesi e gallesi comandati debbano automaticamente accedere alle scale salariali superiori previste per i post-threshold teachers advanced teachersed excellent teacherse allo stesso modo progredire su di esse, oppure beneficiare dei teaching and learning responsibility payments Essa limita la sua richiesta a che tali insegnanti beneficino di una progressione di stipendio alle stesse condizioni di qualsiasi altro insegnante impiegato nel Regno Unito e quindi, in particolare, che essi possano partecipare alle procedure di valutazione previste per l’accesso a tali schemi.
Secondo la Commissione, da un’analisi dettagliata delle diverse norme professionali e delle mansioni che si riferiscono a tali scale e a tali premi emerge che gli insegnanti comandati presso le scuole europee svolgono frequentemente mansioni che sarebbero, in linea di principio, idonee a consentire loro di accedere a tali scale o di beneficiare di detti premi.
La Commissione ritiene che il Regno Unito non possa invocare asserite difficoltà tecniche per giustificare il mancato rispetto degli obblighi derivanti dalla Convenzione. Inoltre, essa contesta il fatto che difficoltà di tal genere esistano effettivamente oppure che esse non possano essere risolte mediante uno sforzo proporzionato agli interessi in gioco.
Per quanto riguarda, in primo luogo, l’organizzazione delle valutazioni degli insegnanti comandati, essa osserva anzitutto che la valutazione ai fini dell’accesso alla post-threshold pay scaleviene effettuata dai capi istituto delle scuole locali e che non esiste a prima vista alcun motivo che potrebbe impedire di affidare tale compito al direttore della scuola europea. Potrebbero, poi, anche essere prese in considerazione altre opzioni. Così, il Regno Unito potrebbe inviare ispettori che controllino la valutazione effettuata dai direttori delle scuole europee, o commissari esterni che effettuino essi stessi tale valutazione, oppure scegliere una combinazione di tali formule. Infine, nulla impedirebbe a tali commissari dell’agenzia nazionale che effettuano dette valutazioni dei candidati nazionali ai posti di advanced skills teacherse di excellent teachersdi recarsi nelle scuole europee, dato che essi effettuerebbero già determinate valutazioni presso le scuole del Ministero della Difesa in Germania e in altri paesi fuori del Regno Unito.
Per quanto riguarda, in secondo luogo, l’argomento che il Regno Unito deduce dal fatto che l’accesso agli schemi salariali superiori è subordinato alla creazione di posti, la Commissione afferma che ciò non si verifica per l’accesso alla post-threshold pay scale l’introduzione della quale costituirebbe sostanzialmente un dissimulato aumento dello stipendio generale. Quanto all’accesso agli altri schemi di stipendio superiori, si tratterebbe di creare un posto in bilancio. Orbene, nulla impedirebbe al Regno Unito di concedere al Ministero della Pubblica istruzione un numero adeguato di posti di advanced skills teacherse di excellent teachersper gli insegnanti comandati.
Il Regno Unito rigetta l’argomento che la sua politica nei confronti degli insegnanti comandati sia contraria agli articoli 12, punto 4, lettera a), e 25 della Convenzione.
Il Regno Unito ritiene che il ricorso della Commissione sia basato su un’erronea comprensione dello statuto professionale degli insegnanti comandati e della natura delle voci retributive supplementari previste dallo STPCD. Al riguardo, tale Stato membro sottolinea segnatamente che gli insegnanti inglesi e gallesi comandati non sono necessariamente stati previamente occupati in seno ad una scuola nazionale sovvenzionata e, di conseguenza, è possibile che essi non siano mai rientrati nell’ambito di applicazione dello STPCD anteriormente al loro comando. Lo STPCD non costituirebbe quindi lo statuto nazionale ai sensi dell’articolo 12 della Convenzione.
Inoltre, gli insegnanti inglesi e gallesi comandati avrebbero deliberatamente abbandonato il loro precedente impiego per assumere un nuovo posto in una scuola europea sulla base di un nuovo contratto di lavoro concluso con il Ministero della Pubblica istruzione. Detto contratto preciserebbe appunto che l’insegnante comandato non può chiedere di poter beneficiare degli schemi di stipendio superiori e dei premi aggiuntivi previsti nello STPCD. Tali insegnanti avrebbero quindi volontariamente scelto di accettare un impiego al quale lo STPCD non si applica.
Del resto, il Regno Unito fa valere che le voci retributive supplementari previste dallo STPCD non sono garantitedalla normativa nazionale e non costituiscono dirittia una promozione ai sensi dell’articolo 12, punto 4, lettera a), della Convenzione. Tali voci, infatti, non sarebbero automaticamente conferite a titolo di anzianità, ma dovrebbero essere richieste e verrebbero concesse secondo certi criteri. Inoltre, i teaching and learning responsibility paymentse i regimi di advanced skills teacherse di excellent teacherssarebbero accessibili soltanto nella misura in cui una scuola decida di creare posti al riguardo. Peraltro, le voci retributive supplementari non costituirebbero un avanzamentoai sensi di detto articolo, dato che gli insegnanti cui viene concessa tale remunerazione conserverebbero la posizione di insegnantee non avrebbero accesso ad una posizione di rango più elevato.
Il Regno Unito ritiene che qualora gli insegnanti comandati dovessero avere diritto a voci retributive supplementari senza essere tenuti a garantire la copertura dei ruoli di responsabilità che le accompagnano, ciò determinerebbe una discriminazione nei confronti degli insegnanti nazionali. Il Regno Unito nega in particolare che gli insegnanti comandati soddisfino i criteri che permettono l’attribuzione delle voci retributive supplementari. Così, non sussisterebbe una reale equivalenza tra la situazione degli insegnanti europei e quella degli insegnanti delle scuole sovvenzionate del Regno Unito.
Una siffatta discriminazione risulterebbe del pari dal fatto che il controllo della competenza professionale degli insegnanti delle scuole europee non sarebbe altrettanto preciso e rigoroso quanto la procedura di controllo prevista a livello nazionale. La soluzione suggerita dalla Commissione, cioè che tale controllo venga effettuato da ispettori inviati dal Regno Unito nelle scuole europee, non sarebbe sufficiente a garantire un’equivalenza al riguardo.
Infine, con riferimento all’articolo 25 della Convenzione, il Regno Unito sostiene che, anche supponendo che la sua interpretazione dell’articolo 12, punto 4, lettera a), ultima frase, di tale Convenzione dovesse rivelarsi scorretta, non ne deriverebbe in tal modo una perdita per il bilancio dell’Unione. Certo, sarebbe possibile che taluni insegnanti inglesi e gallesi comandati o assegnati presso le scuole europee acquisiscano il diritto di beneficiare di una retribuzione supplementare in futuro, se presentano una domanda idonea e se quest’ultima viene accolta. Tuttavia, poiché l’attribuzione del diritto in parola dipenderebbe dalla valutazione individuale di ciascun insegnante, nessuno di tali insegnanti potrebbe attualmente reclamarlo. Di conseguenza, il Regno Unito avrebbe, fino a questo momento, adempiuto il proprio obbligo di versare l’importo integrale della retribuzione alla quale tali insegnanti hanno diritto.
Giudizio della Corte
La Commissione contesta sostanzialmente al Regno Unito di non aver vigilato affinché gli insegnanti assegnati o comandati dall’Inghilterra e dal Galles presso le scuole europee conservino i diritti ad avanzamento e a pensione garantiti dal loro statuto nazionale, in conformità all’articolo 12, punto 4, lettera a), ultima frase, della Convenzione e, di conseguenza, di non aver neppure mantenuto le retribuzioni versate ai detti insegnanti, violando l’articolo 25, punto 1, della stessa Convenzione.
Per valutare la fondatezza di tale censura occorre, anzitutto, accertare se lo STPCD costituisca per tali insegnanti lo statuto nazionale ai sensi dell’articolo 12, punto 4, lettera a), ultima frase, di detta Convenzione.
Al riguardo, occorre constatare che benché gli Stati membri parti della Convenzione rimangano, come il terzo considerandodella Convenzione ricorda, pienamente responsabili per l’organizzazione del loro sistema educativo, essi non possono tuttavia eccepire le specificità di tale sistema per sottrarsi agli obblighi derivanti dalla Convenzione e per privare gli insegnanti che essi assegnano o comandano presso le scuole europee della tutela prevista dall’articolo 12, punto 4, lettera a), ultima frase, della Convenzione.
Orbene, esattamente queste sarebbero le implicazioni degli argomenti proposti dal Regno Unito, secondo cui lo STPCD non costituirebbe lo statuto nazionale, ai sensi di detta disposizione, per gli insegnanti inglesi e gallesi. Infatti, secondo tale argomento, semplicemente non esisterebbe per esso, alla luce delle specificità del sistema scolastico di detto Stato membro, alcuno statuto nazionale.
Occorre inoltre sottolineare che lo STPCD è obbligatorio per tutte le scuole sovvenzionate d’Inghilterra e del Galles e che la maggior parte degli insegnanti assunti in tale zona è effettivamente impiegata presso una scuola siffatta, ma anche la circostanza che, anche tra le scuole non sovvenzionate, buona parte di queste ultime applica interamente o parzialmente lo STPCD. La Commissione ha dichiarato al riguardo, senza essere contraddetta in proposito dal Regno Unito, che le scuole non sovvenzionate che applicano lo STPCD solo parzialmente utilizzano, di fatto, le condizioni da esso previste a livello minimo, aggiungendovi benefici supplementari, e che in realtà lo STPCD si applica al 90% della totalità degli insegnanti impiegati in tale Stato membro.
Inoltre, il contratto di lavoro tipo che gli insegnanti assegnati o comandati dall’Inghilterra e dal Galles presso le scuole europee sottoscrivono con il Ministero della Pubblica istruzione ai fini di tale assegnazione o di tale comando, prevede che gli stipendi nazionali versati mensilmente a tali insegnanti vengano fissati in conformità alle scale salariali previste dallo STPCD e che vengano versati gli aumenti salariali annui negoziati a livello nazionale, applicabili in forza dello STPCD. È così pacifico che anche per tali insegnanti le condizioni di lavoro sono parzialmente disciplinate dallo STPCD e che è quindi soltanto in modo selettivo e, in particolare per quanto riguarda il beneficio di una scala di stipendio superiore e di un premio aggiuntivo, che tale contratto ne esclude l’applicazione.
È giocoforza constatare che, alla luce di ciò, lo STPCD costituisce per gli insegnanti inglesi e gallesi lo statuto nazionale ai sensi dell’articolo 12, punto 4, lettera a), ultima frase, della Convenzione.
Per quanto riguarda l’argomento del Regno Unito secondo cui esso non sarebbe obbligato a concedere i diritti ad avanzamento previsti dallo STPCD a tutti gli insegnanti che esso assegna o comanda presso le scuole europee, dato che soltanto una parte di essi è stata occupata, anteriormente all’assegnazione o al comando, in seno ad una scuola sovvenzionata dell’Inghilterra o del Galles, occorre rilevare che la Commissione mira a ottenere, nel contesto del presente ricorso, che tali diritti previsti dallo STPCD siano applicati non alla totalità degli insegnanti assegnati o comandati da detto Stato membro, bensì esclusivamente a quelli provenienti dall’Inghilterra e dal Galles. Di conseguenza, la circostanza che lo STPCD non si applichi in particolare agli insegnanti impiegati in Scozia è priva di rilievo ai fini del presente ricorso.
Del resto, nei limiti in cui non soltanto le scuole sovvenzionate in Inghilterra o nel Galles, ma anche una gran parte delle scuole non sovvenzionate applicano totalmente o parzialmente lo STPCD, si può presumere che, tra gli insegnanti inglesi e gallesi assegnati o comandati presso le scuole europee, una maggioranza di essi abbia beneficiato delle condizioni previste dallo STPCD anteriormente all’assegnazione o al comando. Orbene, anche qualora dovesse risultare che una parte di tali insegnanti non è stata soggetta allo STPCD per il fatto che essi sono stati in precedenza assunti o da una scuola non sovvenzionata che non applicava in modo facoltativo lo STPCD, oppure da nessuna altra scuola, tale circostanza non può comunque giustificare che il Regno Unito escluda, in forza del contratto tipo che gli insegnanti devono firmare ai fini della loro assegnazione o del loro comando presso le scuole europee, l’applicazione di taluni benefici previsti dallo STPCD per la totalità degli insegnanti inglesi e gallesi.
Peraltro, contrariamente a quanto sostenuto dal Regno Unito, siffatta esclusione non è giustificata dal semplice fatto che detti insegnanti sottoscrivono tale contratto in modo assolutamente volontario e con piena cognizione di causa. Infatti, anche se è certamente vero che tali insegnanti non sono affatto costretti a chiedere di essere assegnati o comandati presso una scuola europea e sono in grado di conoscere le condizioni del nuovo contratto di lavoro, ciò non toglie che detti insegnanti non hanno altra scelta che accettare di firmare tale contratto le cui condizioni vengono loro imposte dal Ministero della Pubblica istruzione. A meno che non si privi l’articolo 12, punto 4, lettera a), ultima frase, della Convenzione della sua efficacia pratica, non si può validamente sostenere che, in circostanze del genere, gli insegnanti abbiano deliberatamente rinunciato a detti benefici previsti dallo STPCD e al diritto loro riconosciuto da tale disposizione della Convenzione.
Per quanto riguarda, poi, la questione se l’accesso agli schemi salariali più vantaggiosi, come la post-threshold pay scalenonché agli schemi che si applicano agli excellent teacherse agli advanced skills teachers e l’accesso ad altri pagamenti aggiuntivi, come i teaching and learning responsibility payments previsti dallo STPCD, costituiscano un diritto ad avanzamento ai sensi di detta disposizione, occorre ricordare che, come si è già constatato ai punti 54 e 55 della presente sentenza, costituiscono del pari diritti di tal genere quelli che comportano l’applicazione di una retribuzione più vantaggiosa, senza che tale vantaggio sia collegato alla concessione di un titolo diverso da quello di insegnante, nonché quelli che non sono conferiti automaticamente in funzione dell’anzianità, ma che richiedono la partecipazione a procedure e il soddisfacimento di determinati criteri.
Ne deriva che occorre respingere gli argomenti del Regno Unito vertenti sul fatto che gli insegnanti ai quali tali schemi e tali pagamenti si applicano conservano il loro posto e hanno dovuto sottoporsi a tali procedure. Inoltre, la Commissione sostiene non che gli insegnanti assegnati o comandati dall’Inghilterra e dal Galles debbano automaticamente beneficiare di detti schemi e pagamenti, bensì che essi debbano avervi accesso alle stesse condizioni che si applicano agli insegnanti inglesi e gallesi sottoposti allo STPCD.
Nei limiti in cui il Regno Unito fa valere che gli insegnanti assegnati o comandati non possono soddisfare, per principio, i criteri previsti dagli standard professionali sulla base dei quali l’accesso a tali schemi di stipendio viene concesso, nonché dimostrare l’esercizio delle responsabilità supplementari collegate all’applicazione di taluni tra tali schemi e pagamenti, occorre osservare che la Commissione si è dedicata ad un’analisi dettagliata di tali criteri e responsabilità, chiarendo in modo plausibile che un gran numero di tali insegnanti soddisfaceva detti standard ed esercitava responsabilità equivalenti in seno alle scuole europee.
Dette analisi e spiegazioni non sono rimesse in discussione dagli argomenti specifici presentati dal Regno Unito, secondo i quali sostanzialmente non esisterebbe equivalenza reale tra la situazione degli insegnanti delle scuole europee e quella dei loro omologhi nazionali. Infatti, siffatta affermazione si scontra con l’articolo 10 dello statuto del personale comandato, il quale richiede che gli insegnanti assegnati o comandati posseggano i titoli e soddisfino le condizioni necessarie per occupare funzioni equivalenti nel loro paese d’origine. Inoltre, tali argomenti del Regno Unito, nei limiti in cui sono basati sulla concezione secondo cui detti standard e dette responsabilità non possono, per definizione, essere soddisfatti da detti insegnanti, tenuto conto che le scuole europee non funzionano in modo identico alle scuole sovvenzionate d’Inghilterra e del Galles, travisano lo statuto particolare e il carattere sui generis delle scuole europee.
Al contrario di quanto sostenuto dal Regno Unito, l’accesso degli insegnanti assegnati o comandati dall’Inghilterra o dal Galles presso le scuole europee a detti schemi di stipendio e a detti pagamenti aggiuntivi non comporterebbe neppure una discriminazione a danno dei loro omologhi nazionali, dovuta al fatto che sarebbe impossibile assicurare il controllo della competenza professionale di tali insegnanti in modo altrettanto preciso e rigoroso di quello effettuato a livello nazionale. Infatti, come ha osservato l’avvocato generale ai paragrafi 87-90 delle sue conclusioni, tale argomento è privo di fondamento in quanto esistono soluzioni assolutamente percorribili per garantire tali controlli. Il Regno Unito non ha, d’altra parte, sviluppato le ragioni per le quali ritiene che le diverse opzioni proposte al riguardo dalla Commissione non consentirebbero di ottenere risultati soddisfacenti, ma si è limitato ad affermare che non sarebbe sufficiente inviare ispettori nazionali nelle scuole europee.
Il Regno Unito afferma ancora che numerosi insegnanti delle scuole sovvenzionate d’Inghilterra e del Galles non beneficiano delle scale salariali previste dagli excellent teacherse dagli advanced skills teachersoppure dai teaching and learning responsibility payments per il fatto che nessuno o un numero assai scarso dei posti che danno diritto a tali scale di stipendio è stato costituito nelle loro scuole. Tuttavia, tale circostanza non giustifica l’esclusione della totalità degli insegnanti inglesi e gallesi assegnati o comandati presso le scuole europee dal beneficio di detti schemi retributivi.
Inoltre, il Regno Unito, rispondendo alla richiesta della Commissione di destinare alle scuole europee un numero di siffatti posti proporzionale a quello esistente in Inghilterra e nel Galles, non ha contestato che detta destinazione fosse effettivamente possibile, ma ha dichiarato che il numero dei posti destinati alle scuole europee sarebbe stato allora assai scarso, oppure inesistente, e che in tali circostanze sarebbe stato difficile stabilire quali fossero le scuole europee che avrebbero dovuto effettivamente beneficiare di tali posti. Orbene, siffatte difficoltà pratiche nella distribuzione dei posti che danno diritto a detti schemi e pagamenti non possono giustificare il totale rifiuto di assegnazione di siffatti posti alle scuole europee. È peraltro pacifico che, in forza dell’articolo 12, punto 4, lettera a), penultima frase, della Convenzione, il Regno Unito potrebbe farsi assistere dal Consiglio superiore per risolvere tali difficoltà al fine, in particolare, di individuare in seno alle scuole europee i posti da coprire con excellent teacherse advanced skills teachers
Da quanto precede risulta che l’accesso a schemi di stipendio più vantaggiosi, come la post-threshold pay scale nonché agli schemi che si applicano agli excellent teacherse agli advanced skills teachers nonché l’accesso ad altri pagamenti aggiuntivi, come i teaching and learning responsibility payments previsti dallo STPCD, costituiscono un diritto all’avanzamento ai sensi dell’articolo 12, punto 4, lettera a), ultima frase, della Convenzione, sul rispetto del quale il Regno Unito deve vigilare a vantaggio degli insegnanti assegnati o comandati dall’Inghilterra e dal Galles presso le scuole europee. Peraltro, dato che l’accesso a tali schemi e l’accesso a tali pagamenti hanno un’influenza diretta sull’entità della pensione di vecchiaia alla quale detti insegnanti avranno diritto, essi rappresentano anche un diritto a pensione garantito dallo statuto nazionale ai sensi di detta disposizione.
Infine, quanto alla questione se il Regno Unito applichi correttamente l’articolo 25, punto 1, della Convenzione, occorre ricordare che tale disposizione obbliga gli Stati membri a contribuire al bilancio delle scuole europee mediante il mantenimento degli stipendi pagati ai professori che essi comandano o assegnano presso tali scuole. Secondo il punto 2 dello stesso articolo, in combinato disposto con l’articolo 49 dello statuto del personale comandato, l’Unione contribuisce a tale bilancio versando il supplemento europeo. Al riguardo, la Commissione, senza essere contraddetta in merito dal Regno Unito, ha presentato dati numerici che dimostrano in modo plausibile che il congelamento delle retribuzioni degli insegnanti inglesi e gallesi, assegnati o comandati presso le scuole europee, ha avuto per corollario che l’Unione ha dovuto versare un supplemento europeo più elevato a tali insegnanti, il che ha comportato l’aumento del contributo annuo dell’Unione al bilancio di dette scuole.
Tale constatazione non è, in particolare, posta in discussione dall’argomento mediante il quale il Regno Unito sostiene che l’accesso alle scale di stipendio superiori e ai pagamenti aggiuntivi dipende da una valutazione individuale di ciascun insegnante, che non è stata ancora effettuata per gli insegnanti inglesi e gallesi assegnati o comandati presso le scuole europee. Infatti, tale argomento ignora palesemente che, da una parte, siffatte valutazioni non hanno ancora avuto luogo precisamente a causa della sistematica esclusione di tali insegnanti da detti schemi e pagamenti e che, dall’altra, si può ragionevolmente presumere che, in assenza di tale esclusione, taluni tra questi insegnanti avrebbero effettivamente già avuto accesso a detti schemi e pagamenti.
Ne consegue che, in quanto l’interpretazione e l’applicazione corretta dell’articolo 12, punto 4, lettera a), ultima frase, della Convenzione da parte del Regno Unito avrebbero condotto ad un contributo più elevato da parte di detto Stato membro al bilancio delle scuole europee, sussiste un nesso, quantomeno indiretto, tra la violazione di tale articolo 12, punto 4, lettera a), della Convenzione e l’obbligo a carico degli Stati membri in forza dell’articolo 25, punto 1, di detta Convenzione, nesso che non è stato, peraltro, contestato dal Regno Unito. Di conseguenza, il Regno Unito, impedendo a tali insegnanti di chiedere una delle scale di stipendio superiori o di beneficiare dei teaching and learning responsibility payments ha violato anche l’articolo 25, punto 1, della Convenzione.
Alla luce dell’insieme di tali considerazioni, va dichiarato che il Regno Unito, avendo escluso gli insegnanti inglesi e gallesi assegnati o comandati presso le scuole europee, durante il periodo dell’assegnazione o del comando, dall’accesso a schemi di stipendio più vantaggiosi e, segnatamente, da quelli designati come threshold pay excellent teacher systemoppure advanced skills teachers e dall’accesso ad altri pagamenti aggiuntivi, come i teaching and learning responsibility payments previsti dallo STPCD, ha applicato in modo scorretto l’articolo 12, punto 4, lettera a), e l’articolo 25, punto 1, della Convenzione.
Sulle spese
A norma dell’articolo 69, paragrafo 2, del regolamento di procedura, la parte soccombente è condannata alle spese se ne è stata fatta domanda. Poiché la Commissione ne ha fatto domanda, il Regno Unito, rimasto soccombente, va condannato alle spese.
Per questi motivi, la Corte (Prima Sezione) dichiara e statuisce:
L’articolo 12, punto 4, lettera a), ultima frase, della Convenzione recante Statuto delle scuole europee, del 21 giugno 1994, deve essere interpretato nel senso che esso obbliga gli Stati membri parti di tale Convenzione a vigilare affinché gli insegnanti assegnati o comandati presso le scuole europee fruiscano, per tutta la durata della loro assegnazione o del loro comando, degli stessi diritti alla progressione in carriera e alla pensione applicabili ai loro omologhi nazionali in forza della normativa dello Stato membro d’origine.
Il Regno Unito di Gran Bretagna e Irlanda del Nord, avendo escluso gli insegnanti inglesi e gallesi assegnati o comandati presso le scuole europee, durante il periodo dell’assegnazione o del comando, dall’accesso a schemi di stipendio più vantaggiosi e, segnatamente, da quelli designati come threshold pay excellent teacher systemoppure advanced skills teachers e dall’accesso ad altri pagamenti aggiuntivi, come i teaching and learning responsibility payments previsti dallo School Teachers Pay and Conditions Document ha applicato in modo scorretto l’articolo 12, punto 4, lettera a), e l’articolo 25, punto 1, di detta Convenzione.
Il Regno Unito di Gran Bretagna e Irlanda del Nord è condannato alle spese.
Firme
Articolo 267 TFUE — Annullamento di una decisione giurisdizionale — Rinvio al giudice interessato — Obbligo di conformarsi alla decisione di annullamento — Rinvio pregiudiziale — Possibilità — Ambiente — Convenzione di Aarhus — Direttiva 85/337/CEE — Direttiva 96/61/CE — Partecipazione del pubblico al processo decisionale — Costruzione di una discarica di rifiuti — Domanda di autorizzazione — Segreto commerciale — Omessa comunicazione di un documento al pubblico — Effetti sulla validità della decisione di autorizzazione della discarica — Regolarizzazione — Valutazione dell’impatto ambientale del progetto — Parere definitivo antecedente all’adesione dello Stato membro all’Unione — Applicazione nel tempo della direttiva 85/337 — Ricorso giurisdizionale — Provvedimenti provvisori — Sospensione dell’esecuzione — Annullamento della decisione impugnata — Diritto di proprietà — Lesione»
Nella causa C-416/10,
avente ad oggetto la domanda di pronuncia pregiudiziale proposta alla Corte, ai sensi dell’articolo 267 TFUE, dal Najvyšší súd Slovenskej republiky (Slovacchia) con decisione del 17 agosto 2010, pervenuta in cancelleria il 23 agosto 2010, nel procedimento
Jozef Križan,
Katarína Aksamitová,
Gabriela Kokošková,
Jozef Kokoška,
Martina Strezenická,
Jozef Strezenický,
Peter Šidlo,
Lenka Šidlová,
Drahoslava Šidlová,
Milan Šimovič,
Elena Šimovičová,
Stanislav Aksamit,
Tomáš Pitoňák,
Petra Pitoňáková,
Mária Križanová,
Vladimír Mizerák,
Ľubomír Pevný,
Darina Brunovská,
Mária Fišerová,
Lenka Fišerová,
Peter Zvolenský,
Katarína Zvolenská,
Kamila Mizeráková,
Anna Konfráterová,
Milan Konfráter,
Michaela Konfráterová,
Tomáš Pavlovič,
Jozef Krivošík,
Ema Krivošíková,
Eva Pavlovičová,
Jaroslav Pavlovič,
Pavol Šipoš,
Martina Šipošová,
Jozefína Šipošová,
Zuzana Šipošová,
Ivan Čaputa,
Zuzana Čaputová,
Štefan Strapák,
Katarína Strapáková,
František Slezák,
Agnesa Slezáková,
Vincent Zimka,
Elena Zimková,
Marián Šipoš,
Mesto Pezinok
contro
Slovenská inšpekcia životného prostredia,
con l’intervento di:
Ekologická skládka as,
LA CORTE (Grande Sezione),
composta dal sig. V. Skouris, presidente, dal sig. K. Lenaerts, vicepresidente, dai sigg. A. Tizzano, M. Ilešič, L. Bay Larsen (relatore), J. Malenovský, presidenti di sezione, dai sigg. A. Borg Barthet, J.-C. Bonichot, dalla sig.ra C. Toader, dai sigg. J.-J. Kasel e M. Safjan, giudici,
avvocato generale: sig.ra J. Kokott
cancelliere: sig.ra C. Strömholm, amministratore
vista la fase scritta del procedimento e in seguito all’udienza del 17 gennaio 2012,
considerate le osservazioni presentate:
per Jozef Križan, Katarína Aksamitová, Gabriela Kokošková, Jozef Kokoška, Martina Strezenická, Jozef Strezenický, Peter Šidlo, Lenka Šidlová, Drahoslava Šidlová, Milan Šimovič, Elena Šimovičová, Stanislav Aksamit, Tomáš Pitoňák, Petra Pitoňáková, Mária Križanová, Vladimír Mizerák, Ľubomír Pevný, Darina Brunovská, Mária Fišerová, Lenka Fišerová, Peter Zvolenský, Katarína Zvolenská, Kamila Mizeráková, Anna Konfráterová, Milan Konfráter, Michaela Konfráterová, Tomáš Pavlovič, Jozef Krivošík, Ema Krivošíková, Eva Pavlovičová, Jaroslav Pavlovič, Pavol Šipoš, Martina Šipošová, Jozefína Šipošová, Zuzana Šipošová, Ivan Čaputa, Zuzana Čaputová, Štefan Strapák, Katarína Strapáková, František Slezák, Agnesa Slezáková, Vincent Zimka, Elena Zimková, Marián Šipoš, da T. Kamenec e Z. Čaputová, advokáti;
per il Mesto Pezinok, da J. Ondruš e K. Siváková, advokáti;
per la Slovenská inšpekcia životného prostredia, da L. Fogaš, advokát;
per la Ekologická skládka as, da P. Kováč, advokát;
per il governo slovacco, da B. Ricziová, in qualità di agente;
per il governo ceco, da M. Smolek e D. Hadroušek, in qualità di agenti;
per il governo francese, da S. Menez, in qualità di agente;
per il governo austriaco, da C. Pesendorfer, in qualità di agente;
per la Commissione europea, da P. Oliver e A. Tokár, in qualità di agenti,
sentite le conclusioni dell’avvocato generale, presentate all’udienza del 19 aprile 2012,
ha pronunciato la seguente
Sentenza
La domanda di pronuncia pregiudiziale verte sull’interpretazione della Convenzione sull’accesso alle informazioni, la partecipazione del pubblico ai processi decisionali e l’accesso alla giustizia in materia ambientale, firmata ad Aarhus il 25 giugno 1998 ed approvata a nome della Comunità europea mediante la decisione 2005/370/CE del Consiglio, del 17 febbraio 2005 (GU L 124, pag. 1; in prosieguo: la convenzione di Aarhus, degli articoli 191, paragrafi 1 e 2, TFUE e 267 TFUE, della direttiva 85/337/CEE del Consiglio, del 27 giugno 1985, concernente la valutazione dell’impatto ambientale di determinati progetti pubblici e privati (GU L 175, pag. 40), come modificata dalla direttiva 2003/35/CE del Parlamento europeo e del Consiglio, del 26 maggio 2003 (GU L 156, pag. 17; in prosieguo: la direttiva 85/337, nonché della direttiva 96/61/CE del Consiglio, del 24 settembre 1996, sulla prevenzione e la riduzione integrate dell’inquinamento (GU L 257, pag. 26), come modificata dal regolamento (CE) n. 166/2006 del Parlamento europeo e del Consiglio, del 18 gennaio 2006 (GU L 33, pag. 1; in prosieguo: la direttiva 96/61.
Tale domanda è stata presentata nell’ambito di una controversia instaurata dal sig. Križan e da altri 43 ricorrenti persone fisiche, abitanti della città di Pezinok, nonché dal Mesto Pezinok (Comune di Pezinok) contro la Slovenská inšpekcia životného prostredia (Ente slovacco per il controllo dell’ambiente; in prosieguo: l’Inšpekcia, in merito alla legittimità di decisioni dell’autorità amministrativa che autorizzano la costruzione e la gestione di una discarica di rifiuti da parte della Ekologická skládka as (in prosieguo: la Ekologická skládka, parte interveniente nel giudizio principale.
Contesto normativo
Il diritto internazionale
L’articolo 6 della convenzione di Aarhus, intitolato Partecipazione del pubblico alle decisioni relative ad attività specifiche enuncia, ai paragrafi 1, 2, 4 e 6, quanto segue:
Ciascuna Parte:
applica le disposizioni del presente articolo alle decisioni relative all’autorizzazione delle attività elencate nell’allegato I;
Il pubblico interessato è informato nella fase iniziale del processo decisionale in materia ambientale in modo adeguato, tempestivo ed efficace, mediante pubblici avvisi o individualmente. Le informazioni riguardano in particolare:
la procedura prevista, ivi compresi (nella misura in cui tali informazioni possano essere fornite):
l’indicazione dell’autorità pubblica cui è possibile rivolgersi per ottenere le pertinenti informazioni e presso la quale tali informazioni sono state depositate per consentirne l’esame da parte del pubblico;
Ciascuna Parte provvede affinché la partecipazione del pubblico avvenga in una fase iniziale, quando tutte le alternative sono ancora praticabili e tale partecipazione può avere un’influenza effettiva.
Ciascuna Parte impone alle pubbliche autorità competenti di consentire al pubblico interessato, su sua richiesta e qualora ciò sia previsto dal diritto nazionale, di consultare gratuitamente, non appena siano disponibili, tutte le informazioni rilevanti ai fini del processo decisionale di cui al presente articolo ottenibili al momento della procedura di partecipazione del pubblico, fatto salvo il diritto delle Parti di rifiutare la divulgazione di determinate informazioni ai sensi[, in particolare,] dell’articolo 4, [paragrafo] 4.
L’articolo 9 della medesima convenzione, intitolato Accesso alla giustizia prevede, ai paragrafi 2 e 4, quanto segue:
Nel quadro della propria legislazione nazionale, ciascuna Parte provvede affinché i membri del pubblico interessato
abbiano accesso a una procedura di ricorso dinanzi a un organo giurisdizionale e/o ad un altro organo indipendente ed imparziale istituito dalla legge, per contestare la legittimità sostanziale o procedurale di decisioni, atti od omissioni soggetti alle disposizioni dell’articolo 6 e, nei casi previsti dal diritto nazionale e fatto salvo il paragrafo 3, ad altre pertinenti disposizioni della presente convenzione.
Fatto salvo il paragrafo 1, le procedure di cui ai paragrafi 1, 2 e 3 devono offrire rimedi adeguati ed effettivi, ivi compresi, eventualmente, provvedimenti ingiuntivi, e devono essere obiettive, eque, rapide e non eccessivamente onerose.
L’allegato I, paragrafo 5, della convenzione di Aarhus menziona, tra le attività contemplate dall’articolo 6, paragrafo 1, lettera a), di quest’ultima:
Gestione dei rifiuti:
discariche che ricevono più di 10 tonnellate al giorno oppure con una capacità totale superiore a 25000 tonnellate, escluse le discariche di rifiuti inerti
Il diritto dell’Unione
La direttiva 85/337
L’articolo 1, paragrafo 2, della direttiva 85/337 precisa la nozione di autorizzazione definendola come la decisione dell’autorità competente, o delle autorità competenti, che conferisce al committente il diritto di realizzare il progetto
L’articolo 2 della citata direttiva è così formulato:
Gli Stati membri adottano le disposizioni necessarie affinché, prima del rilascio dell’autorizzazione, per i progetti per i quali si prevede un notevole impatto ambientale, in particolare per la loro natura, le loro dimensioni o la loro ubicazione, sia prevista un’autorizzazione e una valutazione del loro impatto. Detti progetti sono definiti nell’articolo 4.
La valutazione dell’impatto ambientale può essere integrata nelle procedure esistenti di autorizzazione dei progetti negli Stati membri ovvero, in mancanza di queste, in altre procedure o nelle procedure da stabilire per raggiungere gli obiettivi della presente direttiva.
La direttiva 96/61
Il considerando 23 della direttiva 96/61 enuncia quanto segue:
per informare il pubblico sul funzionamento degli impianti e sui possibili effetti per l’ambiente, e garantire la trasparenza delle procedure di autorizzazione in tutta la Comunità, il pubblico deve avere liberamente accesso, prima di qualsiasi decisione, alle informazioni relative alle domande di autorizzazione di nuovi impianti
L’articolo 1 della direttiva sopra citata, intitolato Finalità e campo di applicazione così dispone:
La presente direttiva ha per oggetto la prevenzione e la riduzione integrate dell’inquinamento proveniente dalle attività di cui all’allegato I. Essa prevede misure intese a evitare oppure, qualora non sia possibile, ridurre le emissioni delle suddette attività nell’aria, nell’acqua e nel terreno, comprese le misure relative ai rifiuti, per conseguire un livello elevato di protezione dell’ambiente nel suo complesso, lasciando impregiudicate le disposizioni della direttiva [85/337] nonché [le altre disposizioni comunitarie in materia]
L’articolo 15 della medesima direttiva, intitolato Accesso all’informazione e partecipazione del pubblico alla procedura di autorizzazione prevede quanto segue:
Gli Stati membri provvedono affinché al pubblico interessato vengano offerte tempestive ed effettive opportunità di partecipazione alla procedura relativa:
al rilascio di un’autorizzazione per nuovi impianti,
.
Ai fini di tale partecipazione si applica la procedura stabilita nell’allegato V.
Le disposizioni [segnatamente del paragrafo 1] si applicano nel rispetto delle restrizioni previste dall’articolo 3, paragrafi 2 e 3, della direttiva 90/313/CEE [del Consiglio, del 7 giugno 1990, concernente la libertà di accesso all’informazione in materia di ambiente (GU L 158, pag. 56)].
L’articolo 15 bis della direttiva 96/61, intitolato Accesso alla giustizia è redatto nei seguenti termini:
Gli Stati membri provvedono, nel quadro del proprio ordinamento giuridico nazionale, affinché i membri del pubblico interessato:
abbiano accesso a una procedura di ricorso dinanzi ad un organo giurisdizionale o ad un altro organo indipendente ed imparziale istituito dalla legge, per contestare la legittimità sostanziale o procedurale di decisioni, atti od omissioni soggetti alle disposizioni sulla partecipazione del pubblico stabilite dalla presente direttiva.
Tale procedura è giusta, equa, tempestiva e non eccessivamente onerosa.
L’allegato I della direttiva 96/61, intitolato Categorie di attività industriali di cui all’articolo 1 menziona, al punto 5.4, le [d]iscariche che ricevono più di 10 tonnellate al giorno o con una capacità totale di oltre 25000 tonnellate, ad esclusione delle discariche per i rifiuti inerti
L’allegato V della medesima direttiva, intitolato Partecipazione del pubblico [al processo decisionale] prevede in particolare quanto segue:
Il pubblico è informato (attraverso pubblici avvisi oppure in altra forma adeguata quali mezzi di comunicazione elettronici, se disponibili) in una fase precoce della procedura di adozione di una decisione o, al più tardi, non appena sia ragionevolmente possibile fornire le informazioni, sui seguenti aspetti:
[indicazioni precise circa le] autorità competenti responsabili dell’adozione della decisione, quelle da cui possono essere ottenute informazioni [pertinenti], quelle cui possono essere presentati osservazioni o quesiti, nonché indicazioni sui termini per la trasmissione di osservazioni o quesiti;
l’indicazione dei tempi e dei luoghi in cui possono essere ottenute le informazioni [pertinenti] e le modalità alle quali esse sono rese disponibili;
La direttiva 2003/4/CE
Il considerando 16 della direttiva 2003/4/CE del Parlamento europeo e del Consiglio, del 28 gennaio 2003, sull’accesso del pubblico all’informazione ambientale e che abroga la direttiva 90/313 (GU L 41, pag. 26), è così formulato:
Il diritto all’informazione implica che la divulgazione dell’informazione [dovrebbe essere la regola] generale e che alle autorità pubbliche [dovrebbe essere] consentito respingere una richiesta di informazione ambientale in casi specifici e chiaramente definiti. Le ragioni di rifiuto dovrebbero essere interpretate in maniera restrittiva, ponderando l’interesse pubblico tutelato dalla divulgazione delle informazioni con l’interesse tutelato dal rifiuto di divulgarle. Le ragioni del rifiuto dovrebbero essere comunicate al richiedente entro il periodo stabilito dalla presente direttiva
L’articolo 4, paragrafi 2 e 4, di detta direttiva stabilisce, in particolare, quanto segue:
Gli Stati membri possono disporre che la richiesta di informazione ambientale sia respinta qualora la divulgazione di tale informazione rechi pregiudizio:
alla riservatezza delle informazioni commerciali o industriali qualora la riservatezza sia prevista dal diritto nazionale o comunitario per tutelare un legittimo interesse economico, compreso l’interesse pubblico di mantenere la riservatezza statistica ed il segreto fiscale;
I motivi di rifiuto di cui [in particolare al paragrafo 2] sono interpretati in modo restrittivo tenendo conto nel caso specifico dell’interesse pubblico tutelato dalla divulgazione. In ogni caso specifico l’interesse pubblico tutelato dalla divulgazione è ponderato con l’interesse tutelato dal rifiuto.
L’informazione ambientale detenuta dalle autorità pubbliche o per loro conto e oggetto di richiesta è messa a disposizione in maniera parziale quando è possibile estrarre dal resto dell’informazione richiesta le informazioni indicate al paragrafo 1, lettere d) ed e), o al paragrafo 2
La direttiva 2003/35
Il considerando 5 della direttiva 2003/35 dichiara che il diritto dell’Unione dovrebbe essere adeguatamente allineato alla convenzione di Aarhus in vista della ratifica di quest’ultima.
Il diritto slovacco
Le norme procedurali
L’articolo 135, paragrafo 1, del codice di procedura civile dispone:
Il giudice è altresì vincolato dalle decisioni dell’Ústavný súd Slovenskej republiky o della Corte europea dei diritti dell’uomo che coinvolgono i diritti e le libertà fondamentali
L’articolo 56, paragrafo 6, della legge n. 38/1993 Rep., relativa all’organizzazione, alle norme di procedura e allo status dei giudici dell’Ústavný súd Slovenskej republiky, nel testo applicabile ai fatti di cui al giudizio principale, prevede:
Se l’Ústavný súd Slovenskej republiky annulla una decisione, un provvedimento o un altro valido intervento e rinvia la causa, il soggetto che in tale causa ha adottato la decisione o la misura ovvero ha effettuato l’intervento è tenuto a riesaminare la causa e a pronunciarsi nuovamente. Nell’ambito di tale procedimento o di tale iniziativa, detto soggetto è vincolato al právny názor [valutazione in diritto] espresso dall’Ústavný súd Slovenskej republiky
Le disposizioni relative alla valutazione dell’impatto ambientale, alle regole in materia urbanistico-edilizia e alle autorizzazioni integrate
La legge n. 24/2006 Rep.
L’articolo 1, paragrafo 1, della legge n. 24/2006 Rep., relativa alla valutazione dell’impatto ambientale e recante modifica di varie leggi, nel testo applicabile ai fatti di cui al procedimento principale, enuncia quanto segue:
La presente legge disciplina:
il processo di valutazione, ad opera di professionisti e del pubblico, del presunto impatto ambientale:
di attività in progetto, prima dell’adozione della decisione che si pronuncia sul loro insediamento o prima della loro autorizzazione in applicazione della normativa specifica.
L’articolo 37 della legge suddetta dispone:
La durata di validità del parere definitivo riguardante un’attività è di tre anni dal rilascio del medesimo. Il parere definitivo conserva la propria validità se, durante tale periodo, viene avviata una procedura di insediamento o di autorizzazione di attività ai sensi della normativa specifica.
La validità del parere definitivo riguardante un’attività può essere prorogata di due anni rinnovabili su istanza del richiedente qualora questi fornisca la prova scritta che l’attività in progetto e le condizioni sul territorio non hanno subìto modifiche sostanziali, che non è intervenuta alcuna nuova circostanza collegata con il contenuto sostanziale del rapporto di valutazione dell’attività e che non sono state sviluppate nuove tecnologie utili alla realizzazione dell’attività progettata. La decisione di prorogare la validità del parere definitivo riguardante l’attività spetta all’organismo competente
L’articolo 65, paragrafo 5, della legge sopra citata precisa quanto segue:
Se il parere definitivo è stato rilasciato prima del 1o febbraio 2006 e se la procedura di autorizzazione dell’attività soggetta a valutazione non è stata avviata ai sensi della normativa specifica, occorre sollecitare presso il Ministero una proroga della sua validità, conformemente all’articolo 37, paragrafo 7
La legge n. 50/1976 Rep.
L’articolo 32 della legge n. 50/1976 Rep., contenente il codice dell’urbanistica e dell’edilizia, nel testo applicabile ai fatti di cui al procedimento principale, dispone:
L’insediamento di un’opera edilizia, la modifica della destinazione dei suoli e la protezione di interessi maggiori sul territorio sono possibili soltanto sulla base di una decisione urbanistico-edilizia sotto forma di:
decisione sull’insediamento di un’opera edilizia;
La legge n. 245/2003 Rep.
L’articolo 8, paragrafi 3 e 4, della legge n. 245/2003 Rep., relativa alla prevenzione e alla riduzione integrate dell’inquinamento e recante modifica di varie leggi, come modificata dalla legge n. 532/2005 (in prosieguo: la legge n. 245/2003, stabilisce quanto segue:
Ove si tratti di un’autorizzazione integrata di gestione che richiede al tempo stesso un’autorizzazione di costruzione di una nuova opera edilizia o di modifica di un’opera edilizia preesistente, il procedimento comprende altresì un procedimento di autorizzazione edilizia, un procedimento di modifica prima del completamento dell’opera e un procedimento di autorizzazione di lavori di sistemazione.
Il procedimento di assenso urbanistico-edilizio, la valutazione dell’impatto ambientale dell’impianto e la fissazione delle condizioni per la prevenzione di gravi incidenti industriali non formano parte dell’autorizzazione integrata
L’articolo 11, paragrafo 2, della legge suddetta precisa:
Alla domanda [di autorizzazione integrata] vengono acclusi:
il parere definitivo risultante dal processo di valutazione dell’impatto ambientale, se l’impianto lo richiede,
la decisione di assenso urbanistico-edilizio, se si tratta di un nuovo impianto o dell’estensione di un impianto esistente
L’articolo 12 della legge suddetta, intitolato Inizio del procedimento recita:
Dopo aver constatato che la domanda è completa e aver individuato i soggetti parti del procedimento nonché gli organi interessati, l’amministrazione
pubblica la domanda sulla propria pagina Internet, ad eccezione degli allegati che non sono disponibili in formato elettronico, e, per almeno 15 giorni, pubblica nel proprio albo ufficiale le informazioni essenziali relative alla domanda presentata, al gestore e all’impianto,
Procedimento principale e questioni pregiudiziali
Il procedimento amministrativo
Il 26 giugno 1997 il Mesto Pezinok ha adottato il regolamento generale n. 2/1997, recante approvazione del piano urbanistico, il quale prevedeva, in particolare, l’insediamento di una discarica di rifiuti in una cava di terra per mattoni, denominata Nová jama(cava nuova).
Sulla base di un rapporto di valutazione relativo ad un progetto di insediamento di una discarica di rifiuti presentato dalla Pezinské tehelne as il 16 dicembre 1998, il Ministero dell’Ambiente ha proceduto nel 1999 ad una valutazione dell’impatto ambientale. Esso ha emesso un parere definitivo il 26 luglio 1999.
Il 7 agosto 2002 la Ekologická skládka ha presentato all’ufficio competente del Mesto Pezinok una domanda per ottenere una decisione di assenso urbanistico-edilizio all’insediamento di una discarica di rifiuti nel sito di Nová jama.
Il 27 marzo 2006 il Ministero dell’Ambiente, su domanda della Pezinské tehelne as, ha prorogato la validità del proprio parere definitivo del 26 luglio 1999 fino al 1o febbraio 2008.
Con decisione del 30 novembre 2006, nel testo risultante a seguito di una decisione del Krajský stavebný úrad v Bratislave (Ufficio urbanistico regionale di Bratislava) del 7 maggio 2007, il Mesto Pezinok ha autorizzato, su domanda della Ekologická skládka, l’insediamento di una discarica di rifiuti nel sito di Nová jama.
A seguito di una domanda di autorizzazione integrata presentata il 25 settembre 2007 dalla Ekologická skládka, la Slovenská inšpekcia životného prostredia, Inšpektorát životného prostredia Bratislava (Ente slovacco per il controllo dell’ambiente, Ispettorato dell’ambiente di Bratislava; in prosieguo: l’Inšpektorát, ha avviato una procedura integrata sulla base della legge n. 245/2003, che ha trasposto la direttiva 96/61. Il 17 ottobre 2007, insieme con i servizi pubblici di protezione dell’ambiente, l’organo suddetto ha pubblicato la domanda di cui sopra fissando un termine di 30 giorni per il deposito di osservazioni da parte del pubblico e degli uffici dello Stato interessati.
Poiché i ricorrenti nel giudizio principale hanno fatto valere il carattere incompleto della domanda di autorizzazione integrata presentata dalla Ekologická skládka, per il fatto che essa non conteneva, quale allegato previsto dall’articolo 11, paragrafo 2, lettera g), della legge n. 245/2003, la decisione di assenso urbanistico-edilizio all’insediamento della discarica, l’Inšpektorát ha sospeso la procedura integrata in data 26 novembre 2007 ed ha chiesto la comunicazione di tale decisione.
Il 27 dicembre 2007 la Ekologická skládka ha trasmesso la suddetta decisione facendo presente che la considerava un segreto commerciale. Sulla base di tale indicazione, l’Inšpektorát non ha messo il documento in questione a disposizione delle parti ricorrenti nell’odierno giudizio a quo.
Il 22 gennaio 2008, l’Inšpektorát ha rilasciato alla Ekologická skládka un’autorizzazione integrata per la costruzione dell’impianto Pezinok – discarica di rifiutie per la gestione dello stesso.
Gli odierni ricorrenti nel giudizio principale hanno proposto ricorso contro tale decisione dinanzi all’Inšpekcia, organo di seconda istanza per la tutela dell’ambiente. Tale organo ha deciso di pubblicare nell’albo ufficiale dal 14 marzo al 14 aprile 2008 la decisione di assenso urbanistico-edilizio all’insediamento della discarica.
Nell’ambito del procedimento amministrativo di secondo grado, gli odierni ricorrenti nel giudizio a quo hanno fatto valere, in particolare, l’errore di diritto derivante dal fatto che la procedura di autorizzazione integrata era stata avviata senza disporre della decisione di assenso urbanistico-edilizio all’insediamento della discarica, e poi, dopo che tale decisione era stata depositata, senza pubblicazione della stessa, per il fatto che avrebbe costituito un segreto commerciale.
Con decisione del 18 agosto 2008, l’Inšpekcia ha respinto il ricorso in quanto infondato.
Il procedimento giurisdizionale
I ricorrenti nell’odierno giudizio principale hanno proposto un ricorso avverso la decisione dell’Inšpekcia del 18 agosto 2008 dinanzi al Krajský súd Bratislava (Tribunale regionale di Bratislava), giudice di primo grado in materia amministrativa. Con sentenza in data 4 dicembre 2008, quest’ultimo ha respinto il ricorso.
I suddetti ricorrenti hanno interposto appello avverso tale pronuncia dinanzi al Najvyšší súd Slovenskej republiky (Corte suprema di cassazione della Repubblica slovacca).
Con ordinanza del 6 aprile 2009, tale giudice ha sospeso l’esecuzione dell’autorizzazione integrata.
Con sentenza del 28 maggio 2009, il medesimo giudice ha riformato la sentenza del Krajský súd Bratislava ed ha annullato la decisione dell’Inšpekcia del 18 agosto 2008 nonché la decisione dell’Inšpektorát del 22 gennaio 2008, addebitando essenzialmente alle autorità competenti il mancato rispetto delle norme disciplinanti la partecipazione del pubblico interessato alla procedura integrata nonché l’insufficiente valutazione dell’impatto ambientale derivante dalla costruzione della discarica.
La Ekologická skládka ha proposto dinanzi all’Ústavný súd Slovenskej republiky (Corte costituzionale della Repubblica slovacca), il 25 giugno 2009, un ricorso costituzionale contro l’ordinanza del Najvyšší súd Slovenskej republiky del 6 aprile 2009 e, il 3 settembre 2009, un ricorso costituzionale contro la sentenza di tale giudice del 28 maggio 2009.
Con sentenza in data 27 maggio 2010, l’Ústavný súd Slovenskej republiky ha statuito che il Najvyšší súd Slovenskej republiky aveva violato il diritto fondamentale della Ekologická skládka alla tutela giurisdizionale, riconosciuto dall’articolo 46, paragrafo 1, della Costituzione, il suo diritto fondamentale di proprietà, riconosciuto dall’articolo 20, paragrafo 1, della Costituzione, nonché il suo diritto al pacifico godimento del proprio bene, riconosciuto dall’articolo 1 del Protocollo aggiuntivo alla Convenzione europea per la salvaguardia dei diritti dell’uomo e delle libertà fondamentali, firmata a Roma il 4 novembre 1950.
Il giudice costituzionale ha in particolare affermato che il Najvyšší súd Slovenskej republiky non aveva tenuto conto di tutti i principi applicabili in materia di procedimento amministrativo ed aveva ecceduto i propri poteri esaminando la legittimità del procedimento e della decisione di valutazione dell’impatto ambientale malgrado che i ricorrenti non avessero mosso contestazioni al riguardo e che detto giudice non fosse competente a pronunciarsi in ordine a tale aspetto.
Con la propria sentenza, l’Ústavný súd Slovenskej republiky ha dunque annullato l’ordinanza e la sentenza impugnate ed ha rinviato la causa dinanzi al Najvyšší súd Slovenskej republiky ai fini di una nuova decisione.
Il Najvyšší súd Slovenskej republiky rileva che varie parti del giudizio in corso fanno valere che esso giudice è vincolato dalla sentenza dell’Ústavný súd Slovenskej republiky del 27 maggio 2010. Tuttavia, detto giudice sottolinea i propri dubbi in merito alla compatibilità delle decisioni contestate con il diritto dell’Unione.
In tale contesto, il Najvyšší súd Slovenskej republiky ha deciso di sospendere il procedimento e di sottoporre alla Corte le seguenti questioni pregiudiziali:
Se il diritto [dell’Unione] (segnatamente l’articolo 267 TFUE) obblighi oppure consenta alla Corte suprema di cassazione di uno Stato membro di proporre d’ufficio alla [Corte] una domanda di pronuncia pregiudiziale anche in una fase del procedimento principale nella quale la Corte costituzionale abbia annullato la sentenza della Corte suprema di cassazione, fondata principalmente sull’applicazione della normativa [dell’Unione] in materia di tutela dell’ambiente, imponendo a quest’ultimo giudice l’obbligo di attenersi alle valutazioni giuridiche di detta Corte costituzionale fondate sulla violazione dei diritti costituzionali processuali e sostanziali di una parte del procedimento giurisdizionale, senza punto considerare i profili di diritto [dell’Unione] della controversia – vale a dire nel caso in cui la Corte costituzionale, in veste di giudice di ultima istanza, non sia giunta in tale procedimento alla conclusione di dover sottoporre alla [Corte] una questione pregiudiziale e abbia provvisoriamente escluso l’applicazione nel procedimento principale del diritto ad un ambiente adeguato e alla sua tutela.
Se sia possibile realizzare lo scopo fondamentale della prevenzione integrata, quale risulta anzitutto dai considerando 8, 9 e 23 della direttiva [96/61] e dagli articoli 1 e 15 di quest’ultima, nonché in generale dal diritto [dell’Unione] in materia di ambiente, – ossia la prevenzione e la riduzione dell’inquinamento anche tramite la partecipazione del pubblico all’obiettivo di raggiungere un elevato livello di tutela dell’ambiente nel suo complesso, – in una situazione in cui il pubblico interessato non abbia, alla data di inizio del procedimento relativo alla prevenzione integrata, accesso garantito a tutta la documentazione pertinente (articoli 6 e, in combinato disposto, 15 della direttiva [96/61]), e soprattutto alla decisione sull’insediamento di un impianto di discarica di rifiuti, ma successivamente, durante il procedimento di primo grado, il documento mancante venga prodotto dal soggetto istante a condizione che non lo si divulghi alle altre parti del procedimento, poiché si tratta di materiale coperto da segreto commerciale; se si possa fondatamente ritenere che la decisione sull’insediamento dell’impianto (soprattutto la sua motivazione) influisca in modo sostanziale sulla presentazione di argomenti, osservazioni o altri rilievi.
Se siano soddisfatte le finalità della direttiva [85/337], soprattutto sotto il profilo del diritto [dell’Unione] in materia di ambiente, – e più specificamente nell’ottica della condizione enunciata all’articolo 2, secondo la quale, prima di essere autorizzati, determinati progetti devono essere stati valutati con riferimento al loro impatto sull’ambiente, – nel caso in cui il parere inizialmente formulato dal Ministero dell’Ambiente nel 1999, con il quale si concludeva in passato una procedura di valutazione di impatto ambientale, venga prorogato a distanza di diversi anni con una semplice decisione, senza prima condurre una nuova procedura di valutazione dell’impatto ambientale. Altrimenti detto: se si possa ritenere che, una volta emanata, una decisione adottata ai sensi della direttiva [85/337] abbia validità illimitata.
Se la condizione generale stabilita dalla direttiva [96/61] (segnatamente dal suo preambolo e dagli articoli 1 e 15 bis), – in base alla quale ogni Stato membro assicura la prevenzione e la riduzione dell’inquinamento anche con l’offrire al pubblico interessato procedure di ricorso amministrativo o giurisdizionale giuste, eque e tempestive, – in combinato disposto con l’articolo 10 bis della direttiva [85/337] e con gli articoli 6 e 9, paragrafi 2 e 4, della convenzione di Aahrus, comprenda anche la possibilità per detto pubblico di richiedere l’adozione di una misura provvisoria amministrativa o giurisdizionale ai sensi del diritto nazionale (per esempio, un’ordinanza di sospensione dell’esecuzione di una decisione integrata), che consenta provvisoriamente, ossia fino alla decisione nel merito, di fermare la realizzazione di un impianto progettato.
Se, mediante una decisione giudiziaria che soddisfa la condizione stabilita dalla direttiva [96/61] o dalla direttiva [85/337] ovvero dall’articolo 9, paragrafi 2 e 4, della convenzione di Aahrus, – cioè in applicazione del diritto del pubblico, sancito da dette disposizioni, ad un’equa tutela giurisdizionale ai sensi dell’articolo 191, paragrafi 1 e 2, [TFUE], relativo alla politica dell’Unione europea in materia ambientale, – sia possibile ledere illegittimamente il diritto di proprietà di un gestore sul suo impianto, quale garantito tra l’altro dall’articolo 1 del Protocollo aggiuntivo annesso alla Convenzione europea per la salvaguardia dei diritti dell’uomo e delle libertà fondamentali, ad esempio annullando, nell’ambito di un procedimento giurisdizionale, un’autorizzazione integrata per un nuovo impianto validamente concessa al richiedente
Sulle questioni pregiudiziali
Sulla ricevibilità
L’Inšpekcia, la Ekologická skládka ed il governo slovacco contestano, a vario titolo, la ricevibilità della domanda di pronuncia pregiudiziale o di alcune delle questioni sollevate.
In primo luogo, secondo l’Inšpekcia e la Ekologická skládka, tutte le questioni sollevate sono irricevibili perché vertono su situazioni interamente disciplinate da norme interne, in particolare dagli atti che hanno trasposto le direttive 85/337 e 96/61. La Ekologická skládka ne deduce che tali direttive sono prive di effetto diretto, mentre l’Inšpekcia ritiene che esse siano sufficientemente chiare per rendere inutile il rinvio pregiudiziale. L’Inšpekcia sostiene inoltre che le questioni pregiudiziali avrebbero dovuto essere sollevate nell’ambito della prima fase del procedimento condotto dinanzi al Najvyšší súd Slovenskej republiky. Del pari, la Ekologická skládka ritiene che tali questioni siano superflue nella misura in cui il Najvyšší súd Slovenskej republiky è a questo punto vincolato dalla valutazione in diritto effettuata dall’Ústavný súd Slovenskej republiky e nessuna delle parti del giudizio principale ha chiesto di sottoporre alla Corte dette questioni.
In secondo luogo, la Ekologická skládka sostiene che la separazione stabilita dal diritto nazionale tra il procedimento integrato, il procedimento di assenso urbanistico-edilizio e la valutazione di impatto ambientale rende prive di rilevanza, ai fini dell’esito del giudizio a quo, le questioni seconda e terza. Per l’Inšpekcia, tale separazione giustifica l’irricevibilità delle questioni terza, quarta e quinta. Infatti, essa implicherebbe che un vizio riguardante la decisione di assenso urbanistico-edilizio o la valutazione di impatto ambientale è irrilevante ai fini della legittimità dell’autorizzazione integrata.
In terzo luogo, la Ekologická skládka e il governo slovacco ritengono che la quarta questione abbia natura ipotetica. Da un lato, i provvedimenti provvisori adottati dal Najvyšší súd Slovenskej republiky nella sua ordinanza del 6 aprile 2009 sarebbero ormai privi di qualunque effetto. Dall’altro, tale questione sarebbe priva di rilevanza per il giudizio in corso dinanzi al giudice del rinvio, in quanto esso verte non sulla pronuncia di nuove misure provvisorie, bensì sulla validità delle decisioni amministrative contestate.
In quarto ed ultimo luogo, la Ekologická skládka sostiene che anche la quinta questione presenta carattere ipotetico, in quanto verte sulla decisione che il Najvyšší súd Slovenskej republiky sarà chiamato a emettere al termine del giudizio principale. Inoltre, tale questione sarebbe altresì irricevibile per il fatto che concerne l’interpretazione del diritto costituzionale nazionale.
A questo proposito occorre ricordare che, secondo una costante giurisprudenza, spetta soltanto al giudice nazionale, cui è stata sottoposta la controversia e che deve assumersi la responsabilità dell’emananda decisione giurisdizionale, valutare, alla luce delle particolari circostanze della causa, sia la necessità di una pronuncia pregiudiziale per essere in grado di emettere la propria sentenza, sia la rilevanza delle questioni che sottopone alla Corte. Di conseguenza, se le questioni sollevate riguardano l’interpretazione del diritto dell’Unione, la Corte, in via di principio, è tenuta a statuire (sentenze del 10 marzo 2009, Hartlauer, C-169/07, Racc. pag. I-1721, punto 24, e del 19 luglio 2012, Garkalns, C-470/11, punto 17).
Ne consegue che le questioni vertenti sul diritto dell’Unione godono di una presunzione di rilevanza. Il rifiuto della Corte di statuire su una questione pregiudiziale sollevata da un giudice nazionale è possibile soltanto qualora risulti in modo manifesto che l’interpretazione del diritto dell’Unione richiesta non ha alcun rapporto con la realtà effettiva o con l’oggetto della causa principale, qualora il problema sia di natura ipotetica, o anche quando la Corte non disponga degli elementi di fatto e di diritto necessari per rispondere in modo utile alle questioni che le sono sottoposte (sentenze del 1o giugno 2010, Blanco Pérez e Chao Gómez, C-570/07 e C-571/07, Racc. pag. I-4629, punto 36, nonché del 5 luglio 2012, Geistbeck, C-509/10, punto 48).
Orbene, l’argomento relativo all’esaustività del diritto nazionale non consente di dimostrare che l’interpretazione delle norme di diritto dell’Unione citate dal giudice del rinvio sia manifestamente priva di qualsiasi rapporto con la controversia oggetto del giudizio a quo, tanto più che non è contestato il fatto che le disposizioni nazionali applicabili costituiscono in parte misure di trasposizione degli atti dell’Unione. Pertanto, tale argomento non è sufficiente per confutare la presunzione di rilevanza ricordata al punto precedente.
È giocoforza constatare che l’asserita mancanza di effetto diretto delle direttive in questione non modifica tale valutazione, dal momento che la Corte è competente, a norma dell’articolo 267 TFUE, a statuire, in via pregiudiziale, sull’interpretazione degli atti emanati dalle istituzioni dell’Unione, indipendentemente dal fatto che essi siano o no direttamente applicabili (sentenze del 10 luglio 1997, Maso e a., C-373/95, Racc. pag. I-4051, punto 28; del 16 luglio 2009, Futura Immobiliare e a., C-254/08, Racc. pag. I-6995, punto 34, e del 27 novembre 2012, Pringle, C-370/12, punto 89). Inoltre, per quanto riguarda la presunta inutilità della domanda di pronuncia pregiudiziale a motivo della chiarezza delle norme applicabili, occorre ricordare che l’articolo 267 TFUE permette sempre ad un giudice nazionale, ove quest’ultimo lo ritenga opportuno, di deferire alla Corte questioni di interpretazione (v., in tal senso, sentenza del 26 maggio 2011, Stichting Natuur en Milieu e a., da C-165/09 a C-167/09, Racc. pag. I-4599, punto 52 e la giurisprudenza ivi citata).
Quanto agli altri argomenti addotti dall’Inšpekcia e dalla Ekologická skládka per dimostrare l’irricevibilità della domanda di pronuncia pregiudiziale nel suo insieme, essi si ricollegano all’oggetto della prima questione e saranno dunque valutati dalla Corte nell’ambito dell’esame di quest’ultima.
Quanto agli elementi attinenti alla separazione tra le diverse procedure ai sensi della normativa nazionale, è importante sottolineare come il giudice del rinvio adotti una concezione delle conseguenze che occorre trarre da tale separazione alla luce del diritto nazionale assai differente da quella propugnata dall’Inšpekcia e dalla Ekologická skládka. Orbene, nell’ambito del procedimento previsto dall’articolo 267 TFUE, le funzioni della Corte e quelle del giudice del rinvio sono chiaramente distinte, ed è esclusivamente a quest’ultimo che spetta interpretare il proprio diritto nazionale (sentenze del 17 giugno 1999, Piaggio, C-295/97, Racc. pag. I-3735, punto 29, e del 17 luglio 2008, Corporación Dermoestética, C-500/06, Racc. pag. I-5785, punto 21). Di conseguenza, i suddetti elementi non sono sufficienti per dimostrare che le questioni sollevate siano manifestamente prive di rapporto con la realtà effettiva o con l’oggetto della controversia.
Per quanto riguarda la ricevibilità della quarta questione, risulta dalla decisione di rinvio che il Najvyšší súd Slovenskej republiky ha adottato nuove misure provvisorie intese a sospendere gli effetti delle decisioni controverse nel giudizio a quo. Oltre a ciò, nelle proprie osservazioni scritte la Ekologická skládka precisa che ha ritenuto utile presentare un ricorso contro le suddette misure. Date tali circostanze, non risulta che la quarta questione possa essere considerata ipotetica.
Infine, per quanto riguarda la ricevibilità della quinta questione, è pacifico che l’Ústavný súd Slovenskej republiky ha statuito che il Najvyšší súd Slovenskej republiky ha violato il diritto di proprietà della Ekologická skládka in virtù della sentenza da esso emessa il 28 maggio 2009, la quale constatava che l’autorizzazione integrata era stata concessa in base a presupposti incompatibili con il diritto dell’Unione. Dal momento che il giudice del rinvio nutre tuttora dei dubbi riguardo alla compatibilità col diritto dell’Unione delle decisioni impugnate nel giudizio principale, la quinta questione non ha natura puramente ipotetica. Inoltre, risulta dalla formulazione di tale questione che essa non verte sull’interpretazione del diritto costituzionale nazionale.
Pertanto, occorre dichiarare ricevibili le questioni sottoposte dal giudice del rinvio.
Sulla prima questione
Con la sua prima questione, il giudice del rinvio chiede, in sostanza, se l’articolo 267 TFUE debba essere interpretato nel senso che un giudice nazionale può sottoporre d’ufficio alla Corte una domanda di pronuncia pregiudiziale, malgrado che esso statuisca su rinvio a seguito dell’annullamento della sua prima decisione ad opera del giudice costituzionale dello Stato membro di cui trattasi e che una norma nazionale gli imponga di risolvere la controversia adeguandosi alla valutazione in diritto espressa da quest’ultimo giudice. Il giudice del rinvio si chiede altresì se l’articolo 267 TFUE debba essere interpretato nel senso che tale norma obbliga detto giudice a rivolgersi alla Corte, malgrado che le sue decisioni possano costituire l’oggetto, dinanzi ad un giudice costituzionale, di un ricorso limitato alla verifica di un’eventuale violazione dei diritti e delle libertà garantiti dalla Costituzione nazionale o da una convenzione internazionale.
In limine occorre rilevare che, con la sua prima questione, il Najvyšší súd Slovenskej republiky desidera altresì sapere se il diritto dell’Unione gli consenta di disapplicare una norma nazionale che gli vieta di sollevare una questione attinente alla violazione del diritto dell’Unione che non sia stata dedotta dalle parti del procedimento principale. Tuttavia, risulta dalla decisione di rinvio che tale interrogativo riguarda soltanto la direttiva 85/337, e occorrerà di conseguenza pronunciarsi in proposito soltanto qualora consti, alla luce della risposta fornita al terzo quesito pregiudiziale, che tale direttiva è applicabile nel giudizio a quo.
Per quanto riguarda gli altri aspetti della prima questione pregiudiziale, secondo una giurisprudenza consolidata, l’articolo 267 TFUE conferisce ai giudici nazionali la più ampia facoltà di adire la Corte qualora essi ritengano che una causa dinanzi ad essi pendente faccia sorgere questioni che richiedono un’interpretazione o un esame della validità delle disposizioni del diritto dell’Unione essenziali ai fini della soluzione della lite di cui sono investiti (sentenze del 27 giugno 1991, Mecanarte, C-348/89, Racc. pag. I-3277, punto 44, e del 5 ottobre 2010, Elchinov, C-173/09, Racc. pag. I-8889, punto 26).
L’articolo 267 TFUE conferisce dunque ai giudici nazionali la facoltà – ed eventualmente impone loro l’obbligo – di effettuare un rinvio pregiudiziale qualora essi constatino, d’ufficio o su domanda di parte, che il merito della controversia implica la soluzione di una questione ricadente sotto le previsioni del primo comma dell’articolo sopra citato (sentenze del 10 luglio 1997, Palmisani, C-261/95, Racc. pag. I-4025, punto 20, e del 21 luglio 2011, Kelly, C-104/10, Racc. pag. I-6813, punto 61). Per tale motivo, il fatto che le parti del giudizio a quo non abbiano prospettato, dinanzi al giudice del rinvio, una problematica attinente al diritto dell’Unione non osta a che la Corte possa essere adita da detto giudice (sentenze del 16 giugno 1981, Salonia, 126/80, Racc. pag. 1563, punto 7, e dell’8 marzo 2012, Huet, C-251/11, punto 23).
Infatti, il rinvio pregiudiziale si fonda su un dialogo tra giudici, il cui avvio dipende interamente dalla valutazione operata dal giudice nazionale in merito alla rilevanza e alla necessità del rinvio stesso (sentenze del 16 dicembre 2008, Cartesio, C-210/06, Racc. pag. I-9641, punto 91, e del 9 novembre 2010, VB Pénzügyi Lízing, C-137/08, Racc. pag. I-10847, punto 29).
Inoltre, l’esistenza di una norma procedurale nazionale non può rimettere in discussione la facoltà, spettante ai giudici nazionali, di investire la Corte di una domanda di pronuncia pregiudiziale qualora essi nutrano dubbi, come nell’odierno procedimento principale, in merito all’interpretazione del diritto dell’Unione (sentenze Elchinov, cit., punto 25, e del 20 ottobre 2011, Interedil, C-396/09, Racc. pag. I-9915, punto 35).
Pertanto, una norma di diritto nazionale in virtù della quale le valutazioni formulate da un organo giurisdizionale superiore vincolano un altro giudice nazionale non può privare quest’ultimo della facoltà di sottoporre alla Corte questioni riguardanti l’interpretazione del diritto dell’Unione interessato da dette valutazioni in diritto. Infatti, tale giudice, ove ritenga che la valutazione in diritto compiuta nel grado superiore potrebbe indurlo ad emettere una decisione contraria al diritto dell’Unione, deve essere libero di sottoporre alla Corte le questioni costituenti per esso motivo di perplessità (sentenze del 9 marzo 2010, ERG e a., C-378/08, Racc. pag. I-1919, punto 32, nonché Elchinov, cit., punto 27).
In tale ambito, occorre sottolineare che il giudice nazionale che abbia esercitato la facoltà conferitagli dall’articolo 267 TFUE è vincolato, ai fini della soluzione della controversia principale, dall’interpretazione delle disposizioni in questione fornita dalla Corte e deve eventualmente discostarsi dalle valutazioni dell’organo giurisdizionale di grado superiore qualora ritenga, alla luce di detta interpretazione, che queste ultime non siano conformi al diritto dell’Unione (sentenza Elchinov, cit., punto 30).
I principi enunciati ai punti precedenti si impongono in egual maniera nei confronti del giudice del rinvio per quanto riguarda la valutazione in diritto espressa, nella presente fattispecie, dal giudice costituzionale dello Stato membro di cui trattasi, dal momento che, secondo una giurisprudenza consolidata, è inammissibile che norme di diritto nazionale, quand’anche di rango costituzionale, possano menomare l’unità e l’efficacia del diritto dell’Unione (sentenze del 17 dicembre 1970, Internationale Handelsgesellschaft, 11/70, Racc. pag. 1125, punto 3, e dell’8 settembre 2010, Winner Wetten, C-409/06, Racc. pag. I-8015, punto 61). La Corte ha d’altronde già precisato che i suddetti principi si applicano nei rapporti tra un giudice costituzionale e qualsiasi altro giudice nazionale (sentenza del 22 giugno 2010, Melki e Abdeli, C-188/10 e C-189/10, Racc. pag. I-5667, punti 41-45).
Pertanto, la norma nazionale che obbliga il Najvyšší súd Slovenskej republiky a conformarsi alla valutazione in diritto enunciata dall’Ústavný súd Slovenskej republiky non può impedire al giudice del rinvio di sottoporre alla Corte una domanda di pronuncia pregiudiziale in qualsiasi fase del procedimento che esso reputi appropriata e di lasciare disapplicati, se del caso, gli apprezzamenti formulati dall’Ústavný súd Slovenskej republiky che si rivelassero in contrasto con il diritto dell’Unione.
Infine, in quanto corte suprema, il Najvyšší súd Slovenskej republiky è addirittura obbligato a sottoporre alla Corte una domanda di pronuncia pregiudiziale una volta che esso constati che il merito della controversia implica la soluzione di una questione ricadente sotto le previsioni del primo comma dell’articolo 267 TFUE. Infatti, la possibilità di presentare, dinanzi al giudice costituzionale dello Stato membro di cui trattasi, un ricorso contro le decisioni di un giudice nazionale limitato alla verifica dell’eventuale violazione dei diritti e delle libertà garantite dalla Costituzione nazionale o da una convenzione internazionale non consente di ritenere che a quest’ultimo giudice nazionale debba essere negata la qualifica di giudice avverso le cui decisioni non può essere proposto un ricorso giurisdizionale di diritto interno ai sensi dell’articolo 267, terzo comma, TFUE.
Alla luce delle considerazioni che precedono, occorre rispondere alla prima questione dichiarando che l’articolo 267 TFUE deve essere interpretato nel senso che un giudice nazionale, come l’odierno giudice del rinvio, ha l’obbligo di sottoporre d’ufficio alla Corte una domanda di pronuncia pregiudiziale anche quando esso statuisca su rinvio a seguito dell’annullamento della sua prima decisione ad opera del giudice costituzionale dello Stato membro interessato e una norma nazionale gli imponga di risolvere la controversia conformandosi alla valutazione in diritto espressa da quest’ultimo giudice.
Sulla seconda questione
Con la sua seconda questione, il giudice del rinvio chiede, in sostanza, se la direttiva 96/61 debba essere interpretata nel senso che essa esige che il pubblico interessato abbia accesso, sin dall’inizio della procedura di autorizzazione di una discarica, ad una decisione di assenso urbanistico-edilizio all’insediamento di tale impianto. Detto giudice si chiede altresì se il rifiuto di mettere a disposizione tale decisione possa essere giustificato dall’allegazione di un segreto commerciale che proteggerebbe le informazioni contenute nella decisione stessa, o se possa altrimenti essere sanato in virtù dell’accesso a tale decisione conferito al pubblico interessato nel corso del procedimento amministrativo di secondo grado.
In via preliminare, occorre constatare come dalla decisione di rinvio risulti che l’impianto controverso nel giudizio a quo è una discarica che riceve più di 10 tonnellate di rifiuti al giorno o avente una capacità totale superiore a 25000 tonnellate di rifiuti. Essa rientra dunque nella sfera di applicazione della direttiva 96/61, come risulta dall’articolo 1 di tale direttiva, letto in combinato disposto con il punto 5.4 del suo allegato I.
L’articolo 15 della suddetta direttiva prevede la partecipazione del pubblico interessato alla procedura di rilascio di un’autorizzazione per nuovi impianti e precisa che tale partecipazione si svolge con le modalità previste dall’allegato V della direttiva medesima. Tale allegato impone di fornire al pubblico, in particolare, indicazioni precise circa le autorità presso le quali possono essere ottenute informazioni pertinenti, nonché di indicare la data e il luogo in cui tali informazioni verranno rese disponibili al pubblico.
Tali norme sulla partecipazione del pubblico devono essere interpretate alla luce e tenendo conto delle disposizioni della convenzione di Aarhus, alla quale – come risulta dal considerando 5 della direttiva 2003/35, che ha parzialmente modificato la direttiva 96/61 – la normativa dell’Unione dovrebbe essere adeguatamente allineata(sentenza del 12 maggio 2011, Bund für Umwelt und Naturschutz Deutschland, Landesverband Nordrhein-Westfalen, C-115/09, Racc. pag. I-3673, punto 41). Orbene, l’articolo 6, paragrafo 6, di detta convenzione stabilisce che il pubblico interessato deve poter consultare tutte le informazioni rilevanti ai fini del processo decisionale relativo all’autorizzazione di attività contemplate dall’allegato I della convenzione stessa, tra le quali in particolare le discariche che ricevono più di 10 tonnellate di rifiuti al giorno o aventi una capacità totale superiore a 25000 tonnellate di rifiuti.
Pertanto, il pubblico interessato dalla procedura di autorizzazione prevista dalla direttiva 96/61 deve, in linea di principio, avere accesso a tutte le informazioni pertinenti ai fini di tale procedura.
Risulta dalla decisione di rinvio e dal fascicolo presentato alla Corte che la decisione di assenso urbanistico-edilizio all’insediamento dell’impianto controverso nel giudizio a quo costituisce una delle misure sulla base delle quali verrà adottata la decisione definitiva di autorizzare o meno l’impianto medesimo, e che essa contiene informazioni in merito all’impatto ambientale del progetto, alle condizioni imposte al gestore al fine di limitare tale impatto, alle obiezioni mosse dalle parti della procedura di assenso urbanistico-edilizio e alle ragioni che hanno motivato le scelte effettuate dall’autorità competente per rilasciare tale decisione di assenso urbanistico-edilizio. Oltre a ciò, le norme nazionali applicabili impongono che detta decisione venga allegata alla domanda di autorizzazione integrata presentata all’autorità competente. Ne consegue che tale decisione deve essere considerata quale atto contenente informazioni pertinenti ai sensi dell’allegato V della direttiva 96/61, e che il pubblico interessato deve dunque, in linea di principio, potervi avere accesso nel corso della procedura di autorizzazione del suddetto impianto.
Nondimeno, risulta dall’articolo 15, paragrafo 4, della direttiva 96/61 che la partecipazione del pubblico interessato può essere limitata in virtù delle restrizioni previste dall’articolo 3, paragrafi 2 e 3, della direttiva 90/313. Tuttavia, alla data dei fatti di cui al procedimento principale, la direttiva 90/313 era stata abrogata e sostituita dalla direttiva 2003/4. Tenuto conto della tabella di corrispondenza allegata a quest’ultima direttiva, dell’obbligo di allineare la normativa dell’Unione alla convenzione di Aarhus, nonché della formulazione dell’articolo 15 della direttiva 96/61 adottata in occasione della successiva codificazione di quest’ultima ad opera della direttiva 2008/1/CE del Parlamento europeo e del Consiglio, del 15 gennaio 2008, sulla prevenzione e la riduzione integrate dell’inquinamento (GU L 24, pag. 8), occorre ritenere per via di interpretazione che l’articolo 15, paragrafo 4, della direttiva 96/61 operi un rinvio alle restrizioni previste dall’articolo 4, paragrafi 1, 2 e 4, della direttiva 2003/4.
Ai sensi del paragrafo 2, primo comma, lettera d), di tale articolo 4, gli Stati membri possono disporre che la richiesta di informazioni sia respinta qualora la divulgazione di tali informazioni rechi pregiudizio alla riservatezza delle informazioni commerciali o industriali, allorché tale riservatezza è prevista dal diritto nazionale o dell’Unione per tutelare un legittimo interesse economico.
Tuttavia, tenuto conto in particolare dell’importanza dell’ubicazione delle varie attività contemplate dalla direttiva 96/61, e come risulta dal punto 79 della presente sentenza, tale ipotesi non può configurarsi nel caso della decisione con cui un’autorità pubblica autorizza, alla luce delle norme urbanistico-edilizie applicabili, l’insediamento di un impianto ricadente nella sfera di applicazione della direttiva suddetta.
Anche supponendo che non sia possibile escludere che, in via eccezionale, taluni elementi figuranti nella motivazione di una decisione in materia urbanistico-edilizia possano costituire informazioni commerciali o industriali riservate, è pacifico nella specie che la tutela della riservatezza di informazioni siffatte è stata utilizzata, in violazione dell’articolo 4, paragrafo 4, della direttiva 2003/4, per rifiutare al pubblico interessato qualsiasi accesso, anche parziale, alla decisione di assenso urbanistico-edilizio all’insediamento dell’impianto in discussione nel giudizio a quo.
Ne consegue che il rifiuto di mettere a disposizione del pubblico interessato la decisione di assenso urbanistico-edilizio all’insediamento dell’impianto in discussione nel giudizio a quo, rifiuto pronunciato nel corso del procedimento amministrativo di primo grado, non era giustificato a titolo dell’eccezione prevista dall’articolo 15, paragrafo 4, della direttiva 96/61. È dunque necessario per il giudice del rinvio sapere se l’accesso alla decisione suddetta consentito al pubblico interessato nel corso del procedimento amministrativo di secondo grado sia sufficiente per sanare il vizio procedurale inficiante il procedimento amministrativo di primo grado e per escludere così l’esistenza di una violazione dell’articolo 15 della direttiva 96/61.
In assenza di regole stabilite dal diritto dell’Unione in tale materia, spetta all’ordinamento giuridico di ciascuno Stato membro disciplinare le modalità procedurali dei ricorsi intesi a garantire la tutela dei diritti riconosciuti ai singoli in forza del diritto dell’Unione, a condizione però che dette modalità non siano meno favorevoli di quelle applicabili ad analoghi ricorsi di natura interna (principio di equivalenza) e che esse non rendano praticamente impossibile o eccessivamente difficile l’esercizio dei diritti conferiti dall’ordinamento giuridico dell’Unione (principio di effettività) (sentenze del 14 dicembre 1995, Peterbroeck, C-312/93, Racc. pag. I-4599, punto 12, nonché del 12 luglio 2012, VALE Építési, C-378/10, punto 48 e la giurisprudenza ivi citata).
Quanto al principio di equivalenza, esso richiede che l’insieme delle norme applicabili ai ricorsi si applichi indistintamente ai ricorsi fondati sulla violazione del diritto dell’Unione e a quelli volti a far valere la violazione del diritto interno (v., in particolare, sentenze del 19 luglio 2012, Littlewoods Retail e a., C-591/10, punto 31, nonché del 4 ottobre 2012, Byankov, C-249/11, punto 70). Spetta dunque al giudice nazionale verificare se il diritto del proprio Stato consenta la sanatoria di analoghi vizi procedurali di natura interna nel corso del procedimento amministrativo di secondo grado.
Quanto al principio di effettività, se è pur vero che il diritto dell’Unione non può ostare a che le norme nazionali applicabili consentano, in taluni casi, di sanare atti o comportamenti irregolari sotto il profilo del diritto dell’Unione, tale possibilità è però subordinata alla condizione che essa non offra agli interessati l’occasione di aggirare le norme giuridiche dell’Unione o di sottrarsi alla loro applicazione e che rimanga eccezionale (sentenza del 3 luglio 2008, Commissione/Irlanda, C-215/06, Racc. pag. I-4911, punto 57).
A questo proposito, è importante sottolineare che l’articolo 15 della direttiva 96/61 impone agli Stati membri di dare al pubblico interessato tempestive ed effettive opportunità di partecipazione alla procedura di rilascio di un’autorizzazione. Tale disposizione deve essere interpretata alla luce del considerando 23 di detta direttiva, a mente del quale il pubblico deve avere liberamente accesso, prima di qualsiasi decisione, alle informazioni relative alle domande di autorizzazione di nuovi impianti, nonché alla luce dell’articolo 6 della convenzione di Aarhus, il quale stabilisce, da un lato, che la partecipazione del pubblico comincia in una fase iniziale del procedimento, vale a dire quando tutte le alternative sono ancora praticabili e tale partecipazione può avere un’influenza effettiva, e, dall’altro lato, che il pubblico deve avere accesso alle informazioni pertinenti non appena siano disponibili. Ne consegue che il pubblico interessato deve disporre dell’insieme delle informazioni pertinenti sin dallo stadio del procedimento amministrativo di primo grado, anteriormente all’adozione di una prima decisione, purché tali informazioni siano disponibili alla data in cui si svolge tale fase procedurale.
Quanto alla questione se il principio di effettività osti ad una regolarizzazione del procedimento in secondo grado mediante la messa a disposizione del pubblico di documenti pertinenti non accessibili nel corso del procedimento di primo grado, risulta dalle informazioni trasmesse dal giudice del rinvio che, in base alla normativa nazionale applicabile, l’organo amministrativo di secondo grado ha il potere di modificare la decisione amministrativa emessa in prima istanza. Spetta però al giudice del rinvio verificare se, da un lato, nell’ambito del procedimento amministrativo di secondo grado, tutte le alternative siano ancora praticabili ai sensi dell’articolo 15, paragrafo 1, della direttiva 96/61, interpretato alla luce dell’articolo 6, paragrafo 4, della convenzione di Aarhus, e se, dall’altro lato, la regolarizzazione in tale stadio procedurale mediante la messa a disposizione del pubblico interessato di documenti pertinenti consenta ancora a tale pubblico di esercitare un’influenza effettiva sull’esito del processo decisionale.
Di conseguenza, il principio di effettività non osta a che un rifiuto ingiustificato di mettere a disposizione del pubblico interessato la decisione di assenso urbanistico-edilizio di cui al giudizio a quo nel corso del procedimento amministrativo di primo grado possa essere sanato nel corso del procedimento amministrativo di secondo grado, a condizione che tutte le alternative siano ancora praticabili e che la regolarizzazione in tale stadio procedurale consenta ancora al pubblico interessato di esercitare un’influenza effettiva sull’esito del processo decisionale, circostanze queste la cui verifica spetta al giudice nazionale.
Occorre pertanto rispondere alla seconda questione dichiarando che la direttiva 96/61 va interpretata nel senso che essa:
esige che il pubblico interessato abbia accesso ad una decisione di assenso urbanistico-edilizio, quale quella controversa nel giudizio principale, sin dall’inizio del procedimento di autorizzazione dell’impianto di cui trattasi;
non consente alle autorità nazionali competenti di rifiutare al pubblico interessato l’accesso a tale decisione adducendo la tutela della riservatezza delle informazioni commerciali o industriali prevista dal diritto nazionale o dell’Unione al fine di proteggere un legittimo interesse economico, e
non osta a che un rifiuto ingiustificato di mettere a disposizione del pubblico interessato una decisione di assenso urbanistico-edilizio, come quella controversa nel giudizio a quo, nel corso del procedimento amministrativo di primo grado possa essere sanato nel corso del procedimento amministrativo di secondo grado, a condizione che tutte le alternative siano ancora praticabili e che la regolarizzazione in tale stadio procedurale consenta ancora al pubblico interessato di esercitare un’influenza effettiva sull’esito del processo decisionale, circostanze queste la cui verifica spetta al giudice nazionale.
Sulla terza questione
Con la sua terza questione, il giudice del rinvio chiede, in sostanza, se la direttiva 85/337 debba essere interpretata nel senso che essa osta a che la validità di un parere concernente la valutazione dell’impatto ambientale di un progetto possa essere legittimamente prorogata svariati anni dopo l’adozione del parere medesimo, e se detta direttiva imponga di procedere, in tal caso, ad una nuova valutazione dell’impatto ambientale del progetto di cui trattasi.
A questo proposito, l’Inšpekcia ed i governi slovacco e ceco sostengono che la direttiva 85/337 non è applicabile, ratione temporis, alla situazione esaminata dal giudice del rinvio.
Secondo una costante giurisprudenza, il principio dell’assoggettamento a valutazione ambientale dei progetti idonei ad avere un notevole impatto sull’ambiente non si applica nel caso in cui la data di presentazione formale della domanda di autorizzazione di un progetto sia anteriore alla data di scadenza del termine di trasposizione della direttiva 85/337 (sentenze dell’11 agosto 1995, Commissione/Germania, C-431/92, Racc. pag. I-2189, punti 29 e 32, nonché del 18 giugno 1998, Gedeputeerde Staten van Noord-Holland, C-81/96, Racc. pag. I-3923, punto 23).
Infatti, detta direttiva riguarda in gran parte progetti di una certa ampiezza, la cui realizzazione necessita molto spesso di un lungo periodo di tempo. Pertanto, non sarebbe opportuno che procedure, già complesse a livello nazionale, subiscano aggravi e ritardi in ragione delle specifiche prescrizioni imposte dalla citata direttiva e che ne risultino colpite situazioni già consolidate (sentenza Gedeputeerde Staten van Noord-Holland, cit., punto 24).
Nel caso di specie, risulta dal fascicolo sottoposto alla Corte che le iniziative del gestore intese ad ottenere l’autorizzazione a realizzare il progetto di discarica controverso nel giudizio a quo hanno avuto inizio il 16 dicembre 1998, mediante il deposito di una domanda di valutazione dell’impatto ambientale di detto progetto. Orbene, risulta dall’articolo 2 dell’Atto relativo alle condizioni di adesione all’Unione europea della Repubblica ceca, della Repubblica di Estonia, della Repubblica di Cipro, della Repubblica di Lettonia, della Repubblica di Lituania, della Repubblica di Ungheria, della Repubblica di Malta, della Repubblica di Polonia, della Repubblica di Slovenia e della Repubblica slovacca, nonché agli adattamenti dei trattati sui quali si fonda l’Unione europea (GU 2003, L 236, pag. 33), che la direttiva 85/337 doveva essere attuata dalla Repubblica slovacca a partire dalla data di adesione di tale Stato membro all’Unione, ossia il 1o maggio 2004.
Nondimeno, occorre rilevare che il rilascio, da parte dell’amministrazione slovacca, dell’autorizzazione a realizzare la discarica controversa nel giudizio principale ha richiesto tre successivi procedimenti conclusisi ciascuno con l’adozione di una decisione.
Le domande del gestore concernenti i primi due procedimenti sono state presentate rispettivamente il 16 dicembre 1998 e il 7 agosto 2002, ossia prima della scadenza del termine di trasposizione della direttiva 85/337. Per contro, la domanda di autorizzazione integrata è stata presentata il 25 settembre 2007, ossia dopo la scadenza di detto termine. Pertanto, occorre stabilire se il deposito delle prime due domande possa essere considerato come atto di formale avvio della procedura di autorizzazione ai sensi della giurisprudenza ricordata al punto 94 della presente sentenza.
A questo proposito, occorre anzitutto constatare che le domande presentate in occasione delle prime due tappe procedurali non possono confondersi con semplici contatti informali che non sarebbero idonei a segnare il formale avvio del procedimento di autorizzazione (v., in tal senso, sentenza Commissione/Germania, cit., punto 32).
Occorre poi sottolineare che la valutazione dell’impatto ambientale conclusa nel 1999 è stata effettuata al fine di consentire la realizzazione del progetto di discarica che costituisce l’oggetto dell’autorizzazione integrata. Il seguito del procedimento e, in particolare, il rilascio dell’autorizzazione a costruire si fondano su detta valutazione. Come rilevato dall’avvocato generale al paragrafo 115 delle sue conclusioni, il fatto che nell’ordinamento slovacco l’impatto ambientale venga valutato separatamente dalla procedura di autorizzazione propriamente detta non vale ad estendere l’ambito di applicazione temporale della direttiva 85/337.
Del pari, risulta dalle considerazioni svolte al punto 79 della presente sentenza che la decisione di assenso urbanistico-edilizio all’insediamento della discarica in discussione nel giudizio principale costituisce una tappa indispensabile perché il gestore sia autorizzato a realizzare il progetto di discarica in parola. Tale decisione si basa d’altronde su un certo numero di condizioni che vengono imposte al gestore al momento della realizzazione del suo progetto.
Orbene, in occasione dell’esame di un’analoga procedura, la Corte ha dichiarato che la data che doveva fungere da riferimento per stabilire l’applicabilità nel tempo di una direttiva che impone una valutazione ambientale era quella in cui il progetto era stato formalmente presentato, in quanto le varie fasi dell’esame di un progetto sono collegate al punto da costituire un’operazione complessa (sentenza del 23 marzo 2006, Commissione/Austria, C-209/04, Racc. pag. I-2755, punto 58).
Infine, risulta da una costante giurisprudenza che un’autorizzazione ai sensi della direttiva 85/337 può essere costituita dalla combinazione di più decisioni distinte allorché la procedura nazionale che consente al committente di essere autorizzato ad iniziare i lavori per realizzare il suo progetto comprende varie tappe successive (v., in tal senso, sentenze del 7 gennaio 2004, Wells, C-201/02, Racc. pag. I-723, punto 52, e del 4 maggio 2006, Commissione/Regno Unito, C-508/03, Racc. pag. I-3969, punto 102). Ne consegue che, in tale ipotesi, la data di presentazione formale della domanda di autorizzazione del progetto deve essere identificata nel giorno in cui il committente ha presentato una domanda intesa all’avvio della prima tappa procedurale.
Dalle considerazioni sopra svolte risulta che la formale presentazione della domanda di autorizzazione del progetto di discarica in discussione nel giudizio a quo è antecedente alla data di scadenza del termine di trasposizione della direttiva 85/337. Di conseguenza, gli obblighi risultanti da tale direttiva non sono applicabili al progetto suddetto e non vi è dunque luogo a rispondere alla terza questione sollevata.
Sulla quarta questione
Con la sua quarta questione, il giudice del rinvio chiede, in sostanza, se gli articoli 1 e 15 bis della direttiva 96/61, letti in combinato disposto con gli articoli 6 e 9 della convenzione di Aarhus, debbano essere interpretati nel senso che i membri del pubblico interessato devono avere la possibilità, nell’ambito del ricorso previsto dall’articolo 15 bis della citata direttiva, di chiedere al competente giudice od organo indipendente e imparziale istituito dalla legge l’adozione di misure provvisorie idonee a sospendere temporaneamente l’applicazione di un’autorizzazione ai sensi dell’articolo 4 della citata direttiva in attesa della futura decisione definitiva.
Gli Stati membri dispongono, in virtù della loro autonomia procedurale e fatto salvo il rispetto dei principi di equivalenza e di effettività, di un margine di manovra nell’attuazione dell’articolo 9 della convenzione di Aarhus e dell’articolo 15 bis della direttiva 96/61. Ad essi spetta, in particolare, stabilire quale organo giurisdizionale o quale organo indipendente e imparziale istituito dalla legge sia competente a conoscere dei ricorsi contemplati dalle suddette disposizioni e secondo quali modalità procedurali, purché tali disposizioni siano rispettate (v., per analogia, sentenza del 18 ottobre 2011, Boxus e a., da C-128/09 a C-131/09, C-134/09 e C-135/09, Racc. pag. I-9711, punto 52).
Inoltre, per costante giurisprudenza, il giudice nazionale investito di una controversia disciplinata dal diritto dell’Unione deve essere in grado di concedere provvedimenti provvisori allo scopo di garantire la piena efficacia della decisione giurisdizionale che statuirà sull’esistenza dei diritti invocati sulla base del diritto dell’Unione (sentenze del 19 giugno 1990, Factortame e a., C-213/89, Racc. pag. I-2433, punto 21, nonché del 13 marzo 2007, Unibet, C-432/05, Racc. pag. I-2271, punto 67).
Bisogna aggiungere che il diritto di proporre ricorso previsto dall’articolo 15 bis della direttiva 96/61 deve essere interpretato alla luce dell’obiettivo di quest’ultima. La Corte ha già statuito che tale obiettivo, quale definito all’articolo 1 di detta direttiva, consiste nella prevenzione e nella riduzione integrate degli inquinamenti attraverso l’adozione di misure intese a evitare oppure a ridurre le emissioni delle attività di cui all’allegato I della direttiva stessa nell’aria, nell’acqua e nel terreno, al fine di conseguire un livello elevato di protezione dell’ambiente (sentenze del 22 gennaio 2009, Association nationale pour la protection des eaux et rivières e OABA, C-473/07, Racc. pag. I-319, punto 25, nonché del 15 dicembre 2011, Møller, C-585/10, Racc. pag. I-13407, punto 29).
Orbene, l’esperimento del ricorso previsto dall’articolo 15 bis della direttiva 96/61 non consentirebbe di prevenire efficacemente gli inquinamenti di cui sopra se fosse impossibile evitare che un impianto, in ipotesi beneficiario di un’autorizzazione concessa in violazione della citata direttiva, continui a funzionare in attesa di una decisione definitiva in merito alla legittimità di tale autorizzazione. Ne consegue che la garanzia dell’effettività del diritto di esperire un ricorso previsto dal citato articolo 15 bis esige che i membri del pubblico interessato abbiano il diritto di chiedere al competente giudice od organo indipendente e imparziale di adottare misure provvisorie idonee a prevenire tali inquinamenti, compresa eventualmente la sospensione temporanea dell’autorizzazione contestata.
Alla luce di quanto precede, occorre rispondere alla quarta questione dichiarando che l’articolo 15 bis della direttiva 96/61 deve essere interpretato nel senso che i membri del pubblico interessato devono avere la possibilità, nell’ambito del ricorso previsto da tale norma, di chiedere al competente giudice od organo indipendente e imparziale istituito dalla legge l’adozione di misure provvisorie idonee a sospendere temporaneamente l’applicazione di un’autorizzazione ai sensi dell’articolo 4 della citata direttiva in attesa della futura decisione definitiva.
Sulla quinta questione
Con la sua quinta questione, il giudice del rinvio chiede, in sostanza, se una decisione di un giudice nazionale, la quale sia stata adottata nell’ambito di un procedimento nazionale costituente attuazione degli obblighi imposti dall’articolo 15 bis della direttiva 96/61 e dall’articolo 9, paragrafi 2 e 4, della convenzione di Aarhus, e che disponga l’annullamento di un’autorizzazione concessa in violazione delle disposizioni di detta direttiva, sia idonea a configurare un’ingiustificata lesione del diritto di proprietà del gestore sancito dall’articolo 17 della Carta dei diritti fondamentali dell’Unione europea.
Come rilevato dall’avvocato generale ai paragrafi 182-184 delle sue conclusioni, le condizioni fissate dalla direttiva 96/61 limitano il godimento del diritto di proprietà dei terreni interessati da un impianto rientrante nell’ambito di applicazione di tale direttiva.
Tuttavia, il diritto di proprietà non si presenta quale prerogativa assoluta, bensì deve essere considerato in rapporto alla sua funzione sociale. Ne consegue che possono essere apportate restrizioni all’esercizio di questo diritto, purché tali restrizioni rispondano effettivamente ad obiettivi di interesse generale e non costituiscano, rispetto allo scopo perseguito, un intervento sproporzionato e inaccettabile che leda la sostanza stessa del diritto così garantito (sentenze del 3 settembre 2008, Kadi e Al Barakaat International Foundation/Consiglio e Commissione, C-402/05 P e C-415/05 P, Racc. pag. I-6351, punto 355, nonché del 9 marzo 2010, ERG e a., C-379/08 e C-380/08, Racc. pag. I-2007, punto 80).
Per quanto concerne gli obiettivi di interesse generale precedentemente menzionati, risulta da una giurisprudenza costante che la tutela dell’ambiente figura tra tali obiettivi ed è dunque idonea a giustificare una restrizione dell’esercizio del diritto di proprietà (v. sentenze del 7 febbraio 1985, ADBHU, 240/83, Racc. pag. 531, punto 13; del 20 settembre 1988, Commissione/Danimarca, 302/86, Racc. pag. I-4607, punto 8; del 2 aprile 1998, Outokumpu, C-213/96, Racc. pag. I-1777, punto 32, nonché del 9 marzo 2010, ERG e a., C-379/08 e C-380/08, cit., punto 81).
Per quanto riguarda la proporzionalità della lesione del diritto di proprietà in questione, allorché è possibile accertare una lesione siffatta, è sufficiente constatare che la direttiva 96/61 trova un punto di equilibrio tra le esigenze di tale diritto e quelle connesse alla protezione dell’ambiente.
Di conseguenza, occorre rispondere alla quinta questione dichiarando che una decisione di un giudice nazionale, la quale sia stata adottata nell’ambito di un procedimento nazionale costituente attuazione degli obblighi imposti dall’articolo 15 bis della direttiva 96/61 e dall’articolo 9, paragrafi 2 e 4, della convenzione di Aarhus, e che disponga l’annullamento di un’autorizzazione concessa in violazione delle disposizioni di detta direttiva, non è idonea, in quanto tale, a configurare un’ingiustificata lesione del diritto di proprietà del gestore sancito dall’articolo 17 della Carta dei diritti fondamentali dell’Unione europea.
Sulle spese
Nei confronti delle parti nel procedimento principale la presente causa costituisce un incidente sollevato dinanzi al giudice nazionale, cui spetta quindi statuire sulle spese. Le spese sostenute da altri soggetti per presentare osservazioni alla Corte non possono dar luogo a rifusione.
Per questi motivi, la Corte (Grande Sezione) dichiara:
L’articolo 267 TFUE deve essere interpretato nel senso che un giudice nazionale, come l’odierno giudice del rinvio, ha l’obbligo di sottoporre d’ufficio alla Corte di giustizia dell’Unione europea una domanda di pronuncia pregiudiziale anche quando esso statuisca su rinvio a seguito dell’annullamento della sua prima decisione ad opera del giudice costituzionale dello Stato membro interessato e una norma nazionale gli imponga di risolvere la controversia conformandosi alla valutazione in diritto espressa da quest’ultimo giudice.
La direttiva 96/61/CE del Consiglio, del 24 settembre 1996, sulla prevenzione e la riduzione integrate dell’inquinamento, come modificata dal regolamento (CE) n. 166/2006 del Parlamento europeo e del Consiglio, del 18 gennaio 2006, va interpretata nel senso che essa:
esige che il pubblico interessato abbia accesso ad una decisione di assenso urbanistico-edilizio, quale quella controversa nel giudizio principale, sin dall’inizio del procedimento di autorizzazione dell’impianto di cui trattasi;
non consente alle autorità nazionali competenti di rifiutare al pubblico interessato l’accesso a tale decisione adducendo la tutela della riservatezza delle informazioni commerciali o industriali prevista dal diritto nazionale o dell’Unione al fine di proteggere un legittimo interesse economico, e
non osta a che un rifiuto ingiustificato di mettere a disposizione del pubblico interessato una decisione di assenso urbanistico-edilizio, come quella controversa nel giudizio a quo, nel corso del procedimento amministrativo di primo grado possa essere sanato nel corso del procedimento amministrativo di secondo grado, a condizione che tutte le alternative siano ancora praticabili e che la regolarizzazione in tale stadio procedurale consenta ancora al pubblico interessato di esercitare un’influenza effettiva sull’esito del processo decisionale, circostanze queste la cui verifica spetta al giudice nazionale.
L’articolo 15 bis della direttiva 96/61, come modificata dal regolamento n. 166/2006, deve essere interpretato nel senso che i membri del pubblico interessato devono avere la possibilità, nell’ambito del ricorso previsto da tale norma, di chiedere al competente giudice od organo indipendente e imparziale istituito dalla legge l’adozione di misure provvisorie idonee a sospendere temporaneamente l’applicazione di un’autorizzazione ai sensi dell’articolo 4 della citata direttiva in attesa della futura decisione definitiva.
Una decisione di un giudice nazionale, la quale sia stata adottata nell’ambito di un procedimento nazionale costituente attuazione degli obblighi imposti dall’articolo 15 bis della direttiva 96/61, come modificata dal regolamento n. 166/2006, e dall’articolo 9, paragrafi 2 e 4, della Convenzione sull’accesso alle informazioni, la partecipazione del pubblico ai processi decisionali e l’accesso alla giustizia in materia ambientale, firmata ad Aarhus il 25 giugno 1998 ed approvata a nome della Comunità europea mediante la decisione 2005/370/CE del Consiglio, del 17 febbraio 2005, e che disponga l’annullamento di un’autorizzazione concessa in violazione delle disposizioni di detta direttiva, non è idonea, in quanto tale, a configurare un’ingiustificata lesione del diritto di proprietà del gestore sancito dall’articolo 17 della Carta dei diritti fondamentali dell’Unione europea.
Causa C‑80/12
Felixstowe Dock and Railway Company Ltd,
Savers Health and Beauty Ltd,
Walton Container Terminal Ltd,
WPCS (UK) Finance Ltd,
AS Watson Card Services (UK) Ltd,
Hutchison Whampoa (Europe) Ltd,
Kruidvat UK Ltd,
Superdrug Stores plc
contro
The Commissioners for Her Majesty’s Revenue and Customs
[Domanda di pronuncia pregiudiziale presentata dal First‑Tier Tribunal (Tax Chamber) del Regno Unito]
Interpretazione degli articoli 43 CE e 48 CE — Libertà di stabilimento — Normativa fiscale — Imposta sulle società — Sgravio fiscale — Domanda di un consorzio di uno sgravio di gruppo (“sgravio nell’ambito di un consorzio”) — Normativa nazionale che esclude il trasferimento di perdite entro il territorio nazionale da una società del consorzio ad un’altra società del gruppo a cui appartiene una “società di collegamento”, anch’essa membro del consorzio — Requisito di residenza imposto alla società di collegamento — Discriminazione a seconda del luogo in cui si trova la sede sociale — Società capogruppo con sede in uno Stato terzo — Legami societari che passano attraverso Stati terzi»
I – Introduzione
Nel Regno Unito una società può trasferire, a fini tributari, le perdite ad un’altra società alla quale sia collegata da determinati rapporti societari. Il presente rinvio pregiudiziale del First‑Tier Tribunal (Tax Chamber) concerne, in primo luogo, la questione se, ai sensi del diritto dell’Unione europea (UE), si configuri una restrizione della libertà di stabilimento nel caso in cui siffatto trasferimento di perdite non sia possibile allorché è residente in un altro Stato membro la società che funge da collegamento tra i) la società che trasferisce le perdite e ii) la società che le riceve. Il giudice nazionale chiede anche se, ai sensi del diritto dell’Unione europea, la situazione sarebbe diversa qualora il collegamento tra le società passasse per società residenti in paesi terzi.
Ai sensi del regime fiscale dello sgravio di gruppo nel Regno Unito, le perdite possono essere trasferite tra società diverse facenti parte dello stesso gruppo ( 2 ) e/o di un consorzio ( 3 ), consentendone così l’uso ottimale a fini fiscali senza, tuttavia, determinare un consolidamento del gruppo o del consorzio in un’entità economica unica a fini fiscali ( 4 ).
La Corte è nuovamente investita della questione se l’esclusione, dal regime fiscale del Regno Unito sullo sgravio di gruppo, di determinati contribuenti sia compatibile con la libertà di stabilimento. Nella sentenza ICI, l’esclusione dal regime di sgravio di gruppo concerneva una società holding nazionale che deteneva società controllate soprattutto straniere, nella sentenza Marks & Spencer riguardava società controllate straniere e nella sentenza Philips Electronics UK concerneva la stabile organizzazione nel Regno Unito di una società residente in un altro Stato membro ( 5 ).
A prima vista, ciò che sembra costituire la novità della fattispecie in esame è il fatto che i legami societari passano per paesi terzi e che la società capogruppo ( 6 ) ha sede in un paese terzo. Tuttavia, in ultima analisi, al fine di valutare nella fattispecie la conformità della normativa del Regno Unito con il diritto dell’Unione europea, tale questione potrebbe non essere determinante.
Inoltre, la circostanza se sussista una questione di diritto dell’Unione europea dipende in parte dalla premessa di fatto relativa all’esistenza, nel Regno Unito, di una prassi abituale secondo la quale viene generalmente versato un corrispettivo quando le perdite vengono trasferite tra le società. Ciò in quanto la presente fattispecie è fondata sul presupposto che una società cedente subirà un danno se non può trasferire le sue perdite ad una società richiedente a fronte di un corrispettivo. Siffatto svantaggio economico sussisterà solo se la società cedente subisce un danno in termini di liquidità a causa dell’impossibilità di capitalizzare immediatamente le perdite senza dover attendere esercizi successivi. Se, tuttavia, il trasferimento di perdite ha avuto luogo senza compensazione, qualsiasi svantaggio derivante dalla normativa del Regno Unito sarebbe percepito solo a livello di gruppo e non al livello della società cedente.
II – Diritto nazionale, fatti, procedimento e questioni deferite
A – Normativa del Regno Unito
Le disposizioni nazionali applicate nel procedimento principale sono comprese nell’Income and Corporation Taxes Act 1988 (legge del 1988 in materia di imposte sui redditi e sulle società; in prosieguo: l’ICTA.
Il gruppo di societàè definito come segue all’articolo 413, paragrafo 3, ICTA: si ritiene che due società facciano parte di un gruppo di società se una di esse è controllata per il 75% dall’altra o se entrambe sono controllate per il 75% da una terza società.
L’ICTA prevede due tipi di sgravio di gruppo: la richiesta di gruppo per sgravio di gruppo (sulla quale verteva la causa Marks & Spencer) e la richiesta di un consorzio per sgravio di gruppo (sgravio nell’ambito di un consorzio (su cui vertevano le cause ICI e Philips Electronics UK, nonché la presente fattispecie).
Ai sensi dell’articolo 402 ICTA, lo sgravio per la cessione di perdite e altri importi deducibili dall’imponibile ai fini dell’imposta sulle società può essere ceduto da una società (la società cedente, e su richiesta di un’altra società (denominata la società richiedente, può essere utilizzato da quest’ultima ai fini della deduzione dall’imponibile relativa all’imposta sulle società, deduzione denominata sgravio di gruppo Il paragrafo 3 di detto articolo prevede che, su presentazione di una cosiddetta richiesta nell’ambito di un consorzio lo sgravio di gruppo è consentito anche nel caso di una società cedente e di una società richiedente, inter alia, qualora una di esse sia membro di un gruppo di società e l’altra sia detenuta da un consorzio e un’ulteriore società sia membro, al tempo stesso, del gruppo e del consorzio.
Ai sensi del paragrafo 3A dell’articolo 402 ICTA, lo sgravio di gruppo può essere ottenuto soltanto se la condizione prevista al paragrafo 3B, ossia che la società sia residente nel Regno Unito o sia una società non residente che vi eserciti un’attività commerciale mediante una stabile organizzazione, è soddisfatta sia dalla società cedente sia dalla società richiedente.
L’articolo 406, paragrafo 1, ICTA, contiene tre definizioni: società di collegamentoindica una società che è al tempo stesso membro di un consorzio e di un gruppo di società; società del consorzio in relazione a una società di collegamento, significa una società detenuta dal consorzio di cui è membro la società di collegamento; società facente parte del gruppo in relazione a una società di collegamento, significa una società che è membro del gruppo di cui fa parte anche la società di collegamento, ma che non è essa stessa membro del consorzio di cui fa parte la società di collegamento.
Ai sensi dell’articolo 406, paragrafo 2, ICTA, ove la società di collegamento possa  effettuare una richiesta nell’ambito del consorzio relativamente alla perdita o ad altro importo ammissibile allo sgravio per un periodo contabile rilevante di una società del consorzio, una società del gruppo può presentare tutte le richieste nell’ambito del consorzio che potrebbero essere presentate dalla società di collegamento corrispondenti alla medesima frazione delle perdite cedute, come se la società di collegamento fosse la società richiedente.
L’effetto combinato dell’articolo 402, paragrafi 3A e 3B, e dell’articolo 406, paragrafo 2, ICTA è che la società di collegamento ai fini di una richiesta di sgravio nell’ambito di un consorzio deve essere una società residente nel Regno Unito oppure una società non residente che vi eserciti un’attività commerciale mediante una stabile organizzazione. In altri termini, tanto la società di collegamento quanto le società cedente e richiedente devono essere assoggettate tutte all’imposta societaria nel Regno Unito.
B – Il gruppo di società e il consorzio
Nella fattispecie, la Felixstowe Dock and Railway Company Ltd ed altri sono le società richiedenti( 7 ). Tutte le menzionate società sono membri del Gruppo Hutchison Whampoa, la cui società capogruppo è la Hutchison Whampoa Ltd., una società costituita e residente a Hong Kong, che controlla indirettamente il 100% delle società richiedenti ( 8 ).
La Hutchison 3G UK Ltd è la società cedenteed era detenuta al 100% dalla Hutchison 3G UK Holdings Ltd.
La Hutchison 3G UK Holdings Ltd era la società del consorzio. Nel periodo pertinente, la Hutchison 3G UK Holdings Ltd era detenuta da un consorzio composto dalla Hutchison 3G UK Investments Sàrl, una società del gruppo Hutchison Whampoa, costituita e residente in Lussemburgo (50,1%), da tre altre società del gruppo Hutchison Whampoa, costituite e residenti nelle Isole Vergini britanniche (per un totale del 14,9%), e da due altre società non collegate al gruppo Hutchison Whampoa (per, rispettivamente, il 20% e il 15%).
La Hutchison 3G UK Investments Sàrl era la società di collegamento rappresentante il legame tra il gruppo e il consorzio. Essa era interamente detenuta dalla Hutchison Europe Telecommunications Sàrl, una società costituita e residente in Lussemburgo ( 9 ). Entrambe le società sono indirettamente controllate al 100% dalla Hutchison Whampoa Ltd. Altri legami che connettono la società di collegamento alla Hutchison Whampoa Ltd passano attraverso diverse holding intermedie costituite in Lussemburgo e fuori dell’Unione europea/del SEE (Hong Kong, Isole Vergini britanniche e Isole Cayman).
C – Il procedimento principale e le questioni deferite
La società cedente svolgeva attività commerciali come operatore di telefonia mobile. Essa ha sostenuto spese rilevanti per predisporre il suo sistema, subendo pertanto ingenti perdite nei primi anni delle sue attività. Nel periodo di cui trattasi, ai fini dell’articolo 406, paragrafo 1, lettera b), ICTA, la società cedente era detenuta dalla società del consorzio, come sopra spiegato.
Avendo tutte realizzato profitti commerciali nel medesimo periodo contabile, le società richiedenti hanno chiesto di utilizzare le perdite della società cedente. Secondo l’ordinanza di rinvio, ai sensi di un accordo all’interno del gruppo Hutchison Whampoa, la società cedente aveva diritto a ricevere 30 pence per ogni sterlina di perdite cedute. Le società richiedenti erano membri del gruppo ai sensi dell’articolo 406, paragrafo 1, lettera c), ICTA, essendo indirettamente controllate dalla Hutchison Whampoa Ltd in misura non inferiore al 75% ( 10 ).
Le società richiedenti hanno presentato domande di sgravio nell’ambito del consorzio, ai sensi degli articoli 402, paragrafo 3, e 406 ICTA. Le richieste sono state respinte per il motivo che la società di collegamento (che non era direttamente interessata in alcun modo in tale procedimento) non era residente nel Regno Unito, ma in Lussemburgo. Essa non poteva trasmettere un diritto di chiedere uno sgravio nell’ambito di un consorzio ad un altro membro del gruppo ai sensi dell’articolo 406, paragrafo 1, ICTA, non essendo essa stessa legittimata a presentare siffatta richiesta, a norma dell’esclusione di cui all’articolo 402, sezione 3B.
Il First-tier Tribunal (Tax Chamber), investito della causa, ha deciso di sospendere il procedimento e di sottoporre alla Corte le seguenti questioni pregiudiziali:
In una situazione in cui:
le disposizioni di uno Stato membro (quale il Regno Unito) prevedono che una società (la cosiddetta “società richiedente”) possa chiedere uno sgravio di gruppo per le perdite di una società detenuta da un consorzio (la cosiddetta “società del consorzio”), a condizione che una società che è membro del medesimo gruppo di società di cui fa parte la società richiedente sia anche membro del consorzio (la cosiddetta “società di collegamento”), e
la società controllante del gruppo di società (che non è essa stessa la società richiedente, la società del consorzio o la società di collegamento) non ha la nazionalità del Regno Unito né di qualsiasi altro Stato membro,
se gli articoli 49 TFUE e 54 TFUE (in precedenza articoli 43 CE e 48 CE) ostino alla condizione che la “società di collegamento” sia residente nel Regno Unito o vi eserciti un’attività commerciale mediante una stabile organizzazione ivi situata.
In caso di risposta affermativa alla questione sub 1), se il Regno Unito debba prevedere un rimedio per la situazione della società richiedente (ad esempio, consentendole di chiedere uno sgravio per le perdite della società del consorzio) in circostanze in cui:
la “società di collegamento” si è avvalsa della propria libertà di stabilimento, ma la società del consorzio e le società richiedenti non hanno esercitato alcuna delle libertà tutelate dal diritto europeo,
il collegamento (i collegamenti) tra la società cedente e la società richiedente è costituito (sono costituiti) da società che non sono tutte stabilite nell’UE/nel SEE
Osservazioni scritte sono state presentate dalla Felixstowe Dock and Railway Company e a., dai governi tedesco, francese, dei Paesi Bassi e del Regno Unito nonché dalla Commissione europea. All’udienza, tenutasi il 3 settembre 2013, argomenti orali sono stati svolti da tutte le parti menzionate, eccetto il governo francese.
III – Analisi
A – Osservazioni preliminari
Le due questioni deferite dal giudice a quo concernono la libertà di stabilimento. Fonderò la mia analisi sugli articoli 43 CE e 48 CE, posto che gli articoli 49 TFUE e 54 TFUE non sono applicabili ratione temporis alla fattispecie sulla quale verte il procedimento principale.
Ai fini della presente analisi, discuterò le due questioni congiuntamente. Il giudice del rinvio chiede, in sostanza, anzitutto se, nella situazione di cui trattasi nel procedimento a quo, gli articoli 43 CE e 48 CE ostino alla condizione che, ai fini del regime di sgravio nell’ambito del consorzio, la società di collegamento sia residente nel Regno Unito o vi eserciti un’attività commerciale mediante una stabile organizzazione. In secondo luogo, esso chiede se detti articoli vietino ad uno Stato membro di esigere che la società controllante comune di livello più basso, in un gruppo di società a cui appartengono la società di collegamento e quelle che ricevono le perdite a fini fiscali, sia residente un uno Stato membro dell’Unione o del SEE, o che i legami tra la società di collegamento e le società che ricevono le perdite a fini fiscali consistano unicamente di società di tal genere. Infine, esso chiede se, nell’ipotesi in cui le norme del Regno Unito violino la libertà di stabilimento, debba essere previsto un rimedio come quello di consentire uno sgravio nell’ambito di un consorzio alle società richiedenti.
Occorre anzitutto chiarire che la presente fattispecie non verte sulla ripartizione del potere impositivo tra gli Stati membri, anche se, come dimostrano le osservazioni presentate dai governi tedesco e francese, si teme che l’esito della presenta causa possa mettere a rischio il loro potere impositivo nei confronti di gruppi internazionali di società poste sotto il controllo di società controllanti di paesi terzi.
La fattispecie in esame verte, infatti, sul trasferimento di perdite effettuato da una società del Regno Unito, assoggettata all’imposta sulle società nel Regno Unito, al fine di compensarle con i profitti realizzati da un’altra società del Regno Unito, parimenti assoggettata all’imposta sulle società in quello Stato membro. Non si configura dunque alcuna cessione transfrontaliera delle perdite tra società residenti in diversi Stati membri, che potrebbe sollevare la questione della ripartizione del potere impositivo, come avveniva nelle cause National Grid Indus ( 11 ) e Philips Electronics UK ( 12 ). La fattispecie in esame verte solo sulla questione se il trasferimento delle perdite da una società del Regno Unito ad un altro membro del consorzio possa, ai fini dello sgravio nell’ambito del consorzio, essere assoggettato alla condizione che la società di collegamento sia una società del Regno Unito o abbia una stabile organizzazione in quel paese.
In questo contesto è utile fare riferimento alle tre fasi dello sviluppo della normativa del Regno Unito sullo sgravio di gruppo. Sino al 1o aprile 2000 (ovvero, prima del periodo rilevante ai fini del presente procedimento), una domanda di sgravio di gruppo tra due società controllate dalla medesima società non era accolta ove la loro società controllante non fosse residente nel Regno Unito. Tuttavia, con decorrenza dal 1o aprile 2000 (il periodo rilevante ai fini del presente procedimento), alle società appartenenti allo stesso gruppo è stata consentita la cessione reciproca delle perdite, senza riguardo alla sede della loro società controllante. Ne consegue che, se nel periodo rilevante il gruppo Hutchison Whampoa avesse detenuto (indirettamente) almeno il 75% della società cedente, invece del 65% effettivamente detenuto, non ci sarebbe stato alcun ostacolo all’uso ad opera delle società richiedenti delle perdite della società cedente, in quanto quest’ultima sarebbe stata un membro del gruppo ai sensi dell’articolo 402, paragrafi 1 e 2, ICTA. Nel 2010, successivamente al periodo di cui trattasi nel presente procedimento, le norme sullo sgravio di gruppo nel Regno Unito sono state emendate dal Corporation Tax Act 2010, consentendo ad una società avente sede nell’Unione europea/nel SEE di fungere da società di collegamento. Tuttavia, ai sensi delle nuove disposizioni, la società di collegamento e le società richiedenti devono essere membri dello stesso gruppo senza che sia coinvolta una società esterna all’Unione europea/al SEE.
Ne consegue che, ove la Corte dichiarasse che si configura una restrizione vietata delle libertà fondamentali, la normativa controversa del Regno Unito non potrebbe essere giustificata con la necessità di garantire l’esercizio del potere impositivo degli Stati membri, né potrebbe essere invocata la giustificazione della coerenza del regime tributario, in considerazione degli sviluppi legislativi sopra descritti che hanno consentito lo sgravio di gruppo senza riguardo alla nazionalità delle società controllanti o di gruppo diverse dalla società cedente e dalla società richiedente. In effetti, il Regno Unito non avanza alcuna giustificazione per il regime nazionale come emendato in quanto, secondo la sua difesa, la situazione su cui verte il procedimento a quo esula dall’ambito del diritto dell’Unione europea ( 13 ).
Occorre anche rilevare che, ai sensi della giurisprudenza, sebbene le imposte dirette rientrino nella competenza degli Stati membri, detta competenza non può essere esercitata in contrasto con la normativa dell’Unione europea, e segnatamente con le libertà fondamentali garantite dai Trattati. Come osservato dall’avvocato generale Kokott, secondo il diritto dell’Unione gli Stati membri non sono tenuti, in linea di principio, a prevedere, nell’ambito della normativa da essi adottata riguardo all’imposta sulle società, uno sgravio di gruppo per le perdite, in quanto la configurazione del regime fiscale spetta a ciascuno Stato membro. Tuttavia, se viene previsto un simile diritto, esso va disciplinato in conformità delle libertà fondamentali tutelate dal diritto dell’Unione, in questo caso in particolare in conformità della libertà di stabilimento ( 14 ).
B – Funzionamento del regime dello sgravio di gruppo
In termini economici, lo sgravio di gruppo del tipo applicabile nel Regno Unito consente alla società cedente di trasferire le sue perdite alla società richiedente, che può a sua volta imputarle ai suoi profitti imponibili. Tuttavia, in tal modo la società cedente si priva del diritto di utilizzare ai fini fiscali le perdite cedute e, in particolare, di detrarle dagli utili degli esercizi successivi ( 15 ).
Sembra che, secondo la prassi comune del Regno Unito, siffatta cessione avvenga a fronte di un corrispettivo ( 16 ), che corrisponde sovente al valore dell’imposta sulle società risparmiata grazie alla perdita, sebbene il corrispettivo non sia previsto per legge, tranne, forse, nei limiti in cui gli obblighi fiduciari dei dirigenti della società cedente ai sensi del diritto societario prevedano siffatta condizione. Ad esempio, nella fattispecie in esame le società richiedenti hanno convenuto di pagare 30 pence per ogni sterlina di perdite cedute.
Atteso che il regime dello sgravio di gruppo del Regno Unito non è fondato sul consolidamento di profitti e perdite a fini tributari a livello di gruppo, è chiaro che una società cedente, in quanto persona giuridica indipendente con fini di lucro, di norma potrebbe non acconsentire a cedere senza compensazione le perdite che potrebbe utilizzare successivamente per minimizzare le imposte da essa in futuro dovute. Cedendo le perdite a fronte di un corrispettivo che riflette l’aliquota dell’imposta societaria applicabile, la società cedente capitalizza le sue perdite più presto (e in maniera più sicura), ottenendo un vantaggio in termini di liquidità.
Se la prassi esistente nel Regno Unito fosse diversa da quella sopra descritta, sarebbe difficile comprendere come una società cedente possa subire un pregiudizio effettivo risultante da una disposizione legislativa che le vieti di cedere le sue perdite ad un’altra società, in altri termini, di trasferire ad un terzo attivi aventi un potenziale valore economico, quale contropartita di futuri debiti fiscali, a fronte di un corrispettivo che non rifletta il loro valore per la società cedente. Sarebbe parimenti difficile sostenere che una disposizione che vieti ad una società avente fini di lucro di trasferire i suoi attivi senza un debito corrispettivo costituisce una restrizione della libertà di stabilimento. Pertanto, in assenza di siffatto contesto fattuale, gli svantaggi derivanti dalla normativa del Regno Unito non sarebbero percepiti a livello della società cedente, ma soltanto dalle società situate nel gruppo e nel consorzio ad un livello superiore rispetto alla società cedente e alle società richiedenti, ossia a livello di gruppo, come maggiore onere fiscale del gruppo nel suo complesso.
È plausibile che siffatto vantaggio in termini di liquidità, o la possibilità di ottenere un vantaggio del genere, faccia aumentare il valore della società cedente e, di conseguenza, delle partecipazioni nella medesima. Ciò significa che la possibilità di uno sgravio di gruppo è vantaggiosa per i proprietari della società cedente, siano essi società controllanti dirette o indirette, o membri del consorzio con partecipazioni di minoranza ( 17 ).
Per una società richiedente siffatta soluzione è neutra sotto il profilo finanziario: essa paga alla società cedente un importo corrispondente all’imposta che risparmia grazie alla cessione, invece di corrispondere la stessa somma all’erario. Tuttavia, atteso che la normativa del Regno Unito impone, sempre nel contesto dello sgravio nell’ambito di un consorzio, che la società richiedente e la società di collegamento appartengano allo stesso gruppo, il vantaggio che il gruppo ottiene dallo sgravio di gruppo spiega gli accordi presi tra le società richiedenti e le società cedenti in quanto esso determina la riduzione dell’onere fiscale a livello di gruppo ( 18 ).
C – Quale libertà fondamentale è rilevante ratione materiae?
Alla luce dei criteri formulati nella giurisprudenza della Corte, si può dubitare che la normativa del Regno Unito riguardi la libertà di stabilimento. Ai fini dell’applicazione della libertà di stabilimento, la Corte ha attribuito rilevanza al livello di controllo esercitato su una determinata società. Nella presente fattispecie, il livello di controllo previsto ai sensi della normativa nazionale può variare dal 5%, che non configura un vero controllo sino al 74,99%. Tuttavia, detta questione sembra essere risolta in base ai fatti della causa, come spiegherò in prosieguo, e la libertà di stabilimento costituisce anche il quadro in cui il giudice del rinvio ha situato le sue questioni.
Aspetti relativi ai paesi terzi, concernenti la complicata struttura societaria del gruppo Hutchison Whampoa, sollevano la questione se la normativa del Regno Unito rilevante debba essere valutata alla luce della libertà di stabilimento, che non è applicabile nei confronti di paesi terzi, e/o alla luce della libera circolazione del capitale, che trova invece applicazione anche nei confronti di detti paesi.
Nella sentenza Test Claimants in the FII Group Litigation (C‑35/11), la Corte ha dichiarato che, riguardo alla questione se una normativa nazionale rientri nell’ambito di applicazione dell’una o dell’altra delle libertà di circolazione, da una giurisprudenza consolidata emerge che occorre tenere conto dell’obiettivo della normativa di cui trattasi. Quando una normativa nazionale è intesa ad essere applicata solo alle partecipazioni che consentono al detentore di esercitare una sicura influenza sulle decisioni di una società e di determinarne le attività, essa rientra nell’ambito di applicazione delle disposizioni sulla libertà di stabilimento. Se invece le norme nazionali si applicano alle partecipazioni acquisite al solo scopo di realizzare un investimento economico e senza alcuna intenzione di influenzare la gestione e il controllo dell’impresa, esse vanno esaminate esclusivamente alla luce della libera circolazione dei capitali ( 19 ).
In situazioni in cui, in considerazione del suo obiettivo, non si può determinare se la normativa nazionale rientri principalmente nell’ambito di applicazione dell’articolo 49 TFUE o dell’articolo 63 TFUE, la Corte tiene conto degli elementi di fatto del caso di specie al fine di stabilire se la situazione oggetto del procedimento principale ricada sotto l’una o l’altra delle suddette disposizioni (il corsivo è mio) ( 20 ).
Occorre qui operare una distinzione tra i due tipi di sgravio di gruppo consentiti dalla normativa del Regno Unito. In considerazione della loro finalità, le disposizioni del Regno Unito su richieste di sgravio di gruppo presentate da un gruppo si riferiscono chiaramente a quelle partecipazioni che consentono al detentore di esercitare una sicura influenza sulle decisioni della società e di determinarne le attività. Esse si applicano a società che siano controllate per almeno il 75%. Le disposizioni rientrano dunque nell’ambito della libertà di stabilimento.
Meno chiara è la situazione quanto alle richieste di sgravio di gruppo formulate nell’ambito di un consorzio. Le disposizioni sullo sgravio in seno al consorzio si applicano in situazioni nelle quali almeno il 75% del capitale della società del consorzio è detenuto dai membri del medesimo, e ciascuno di essi possiede non meno del 5%, e non il 75% o più ( 21 ). Ciò comprende situazioni in cui esiste un proprietario dominante, ma anche situazioni in cui ci sono diversi proprietari reciprocamente indipendenti. In teoria, una società del consorzio potrebbe avere 20 azionisti, ciascuno con una partecipazione del 5%. Questo potrebbe a sua volta determinare l’esistenza di 20 società di collegamento e la società del consorzio potrebbe cedere le sue perdite, in frazioni del 5%, a 20 diversi gruppi di società.
A mio avviso, le disposizioni del Regno Unito sullo sgravio nell’ambito del consorzio non sono intese per applicarsi soltanto a quelle partecipazioni che consentono al detentore di esercitare una sicura influenza sulle decisioni della società. Come dichiarato in udienza dal rappresentante delle società richiedenti, la normativa tributaria del Regno Unito non impone che i membri del consorzio esercitino alcun tipo di controllo collettivo legalmente stabilito sulla società del consorzio ( 22 ). Pertanto, a mio giudizio, le partecipazioni aventi diritto ad uno sgravio nell’ambito di un consorzio possono essere considerate come investimenti diretti e le eventuali restrizioni nei loro confronti come restrizioni alla libera circolazione del capitale ( 23 ).
Tuttavia, le disposizioni del Regno Unito ammettono del pari situazioni in cui la società del consorzio è posta sotto il controllo di un’unica società del gruppo. Tale è la situazione della società cedente nella fattispecie in esame: il 65% di detta società è detenuto indirettamente dal gruppo Hutchison Whampoa (il 50,1% mediante la società di collegamento e il 14,9% mediante tre società del gruppo, delle Isole Vergini britanniche). Ne consegue che le disposizioni di cui trattasi sono, in linea di principio, atte a restringere la libertà di stabilimento, e la situazione oggetto del procedimento a quo deve essere considerata come rientrante nell’ambito di detta libertà fondamentale.
Alla luce delle considerazioni che precedono, ritengo che i fatti della causa rientrino nell’ambito di applicazione dell’articolo 43 CE, il che giustifica che il regime dello sgravio in seno al consorzio del Regno Unito venga valutato in primo luogo alla luce della libertà di stabilimento.
D – Esistenza di una restrizione della libertà di stabilimento
La libertà di stabilimento, che l’art. 43 CE conferisce ai cittadini dell’Unione europea e che implica per essi l’accesso alle attività non subordinate ed il loro esercizio, nonché la costituzione e la gestione di imprese, alle stesse condizioni previste dalle leggi dello Stato membro di stabilimento per i cittadini del medesimo, comprende, ai sensi dell’articolo 48 CE, per le società costituite a norma delle leggi di uno Stato membro e che abbiano la sede sociale, l’amministrazione centrale o la sede principale nel territorio della Comunità il diritto di svolgere la loro attività nello Stato membro di cui trattasi mediante una controllata, una succursale o un’agenzia. Occorre infatti ricordare che l’articolo 43, primo paragrafo, seconda frase, CE conferisce espressamente agli operatori economici la possibilità di scegliere liberamente la forma giuridica appropriata per l’esercizio delle loro attività in un altro Stato membro, e tale libera scelta non dev’essere limitata da disposizioni tributarie discriminatorie ( 24 ).
La normativa del Regno Unito esige che la società di collegamento sia residente nel Regno Unito, oppure sia una società non residente che svolge un’attività economica in quel paese mediante una stabile organizzazione. Siffatta disposizione configura manifestamente una restrizione della libertà di stabilimento della società di collegamento, che è stabilita in Lussemburgo, e della sua controllante immediata, anch’essa residente in quel paese.
Nella sentenza Marks & Spencer la Corte ha dichiarato che [u]no sgravio di gruppo come quello di cui trattasi nella causa principale costituisce un vantaggio di natura fiscale per le società interessate. Accelerando lo smaltimento delle perdite di società in deficit mediante la loro imputazione immediata ai redditi di un’altra società del gruppo, esso conferisce a quest’ultimo un vantaggio di cassa( 25 ). Ciò significa che lo svantaggio è percepito solo a livello di gruppo, oppure dalla società controllante di vertice, che nella fattispecie è una società di un paese terzo? La risposta a tale domanda è, a mio avviso, negativa.
Come ho sopra spiegato, di fatto il regime di sgravio di gruppo del Regno Unito compensa profitti e perdite all’interno di un gruppo e/o di un consorzio, non mediante un consolidamento della contabilità fiscale o una cessione di profitti imponibili come contributo di gruppo, ma in forma di accordi ai sensi dei quali le perdite vengono cedute a fronte di corrispettivo, creando così un vantaggio in termini di liquidità per la società cedente. Se la cessione di perdite e, di conseguenza, lo sgravio in seno al consorzio non sono consentiti a causa della nazionalità della società di collegamento, sarà in primo luogo la società cedente a soffrire uno svantaggio finanziario in forma di perdita di un vantaggio in termini di liquidità. Nella giurisprudenza della Corte siffatto svantaggio in termini di liquidità è stato considerato un trattamento sfavorevole configurante una restrizione ( 26 ). Nella sentenza Metallgesellschaft e a., lo svantaggio subìto da una società a causa della residenza della sua controllante è stato considerato sufficiente a costituire violazione della libertà di stabilimento ( 27 ).
Detto svantaggio è percepito anche dai proprietari della società cedente, come riduzione del valore delle loro partecipazioni, indipendentemente dalla circostanza se queste ultime rappresentino partecipazioni di controllo, investimenti di minoranza stabili o investimenti di portafoglio. Ovviamente soltanto la prima nozione è rilevante sotto il profilo della libertà di stabilimento.
Pertanto, nella fattispecie in esame, la società di collegamento lussemburghese, che detiene indirettamente il 50,1% della società cedente del Regno Unito, si trova in una posizione meno favorevole di una società residente nel Regno Unito in una situazione comparabile per quanto concerne la sua capacità di fungere da collegamento tra due società residenti nel Regno Unito, soggette all’imposta societaria in quel paese. Nulla cambia a questo proposito la circostanza che lo svantaggio si ripercuota ulteriormente sul valore della società di collegamento lussemburghese e sia pertanto percepito dai suoi proprietari, che sono in parte società di paesi terzi, ed in ultima analisi dalla società capogruppo che controlla la complessa struttura societaria.
Sussiste pertanto una discriminazione diretta fondata sulla nazionalità della società di collegamento. Le disposizioni del Regno Unito rendono più vantaggioso per la società che controlla la società di collegamento stabilire la sede di quest’ultima nel Regno Unito piuttosto che altrove.
Come ho in precedenza spiegato, il governo del Regno Unito non ha addotto alcun motivo per giustificare la restrizione imposta dalla normativa nazionale. Di conseguenza, non sono in grado di affrontare in questa sede la questione.
A questo punto, occorrerebbe altresì accertare se le società richiedenti abbiano effettivamente diritto ad invocare la libertà di stabilimento. Dalla sentenza Philips Electronics UK ( 28 ) emerge che le società, a fini tributari, possono invocare le restrizioni della libertà di stabilimento di un’altra società che sia ad esse collegata, nei limiti in cui siffatte restrizioni incidono sulla loro tassazione. Da ciò discende che sotto questo profilo è irrilevante la circostanza che né la società cedente né le società richiedenti abbiano esercitato la loro libertà di stabilimento.
Pertanto le società richiedenti possono invocare, per i propri fini fiscali, la restrizione della libertà di stabilimento imposta alla società di collegamento nei limiti in cui le norme del Regno Unito, come interpretate dal giudice nazionale, sono incompatibili con gli articoli 43 CE e 48 CE.
Come conclusione intermedia, ritengo che il requisito della residenza o della stabile organizzazione nel Regno Unito, applicabile alla società di collegamento in relazione ad una richiesta di sgravio di gruppo nell’ambito di un consorzio, costituisca una restrizione ingiustificata della libertà di stabilimento e sia, pertanto, vietato dagli articoli 43 CE e 48 CE.
E – Paesi terzi e libertà di stabilimento
La relazione della libertà di stabilimento con i paesi terzi è importante nella fattispecie in esame in quanto il giudice del rinvio chiede, nella seconda questione, se il Regno Unito sia tenuto a prevedere un rimedio per la società richiedente consentendo, ad esempio, a tale società di chiedere uno sgravio per le perdite della società del consorzio nell’ipotesi in cui la società di collegamento abbia esercitato la sua libertà di stabilimento, ma la società del consorzio e le società richiedenti non abbiano esercitato alcuna delle libertà fondamentali previste dal diritto dell’Unione europea, e il collegamento (i collegamenti) tra la società cedente e la società richiedente consista (consistano) di società non tutte residenti nell’Unione europea/nel SEE.
A mio avviso, detta questione deve essere analizzata nel contesto della prima questione, in quanto concerne, sostanzialmente, il contenuto normativo ratione materiae della libertà di stabilimento e non i rimedi disponibili in qualsiasi significato procedurale della nozione ( 29 ). In altri termini, anche se il Trattato vietasse la condizione che la società di collegamento debba essere una società del Regno Unito o avere una stabile organizzazione in quel paese, sarebbe comunque possibile esigere che la società di collegamento sia una società dell’Unione/del SEE o che nella catena tra la società cedente e le società richiedenti non siano comprese società di paesi terzi?
Diversamente dalla libera circolazione del capitale, la libertà di stabilimento non si applica nei confronti di paesi terzi. Significa questo che le società dell’Unione europea che sono di fatto controllate da società o da persone fisiche di paesi terzi sono escluse dalla libertà di stabilimento? In altri termini, la libertà di stabilimento della società di collegamento lussemburghese è pregiudicata dal fatto che essa è controllata da una società di un paese terzo?
Occorre in proposito ricordare che l’articolo 48 CE pone le società o le imprese, costituite conformemente alla legislazione di uno Stato membro e aventi la sede sociale, l’amministrazione centrale o il centro di attività principale all’interno dell’Unione europea, nella stessa posizione dei cittadini degli Stati membri per quanto concerne la libertà di stabilimento. Come dichiarato dalla Corte nella sentenza ICI ( 30 ) è la sede sociale, ai sensi dell’articolo 48 CE, che serve a determinare il collegamento all’ordinamento giuridico di uno Stato, come la cittadinanza nel caso delle persone fisiche.
Nei Trattati o nella giurisprudenza della Corte non si ravvisa nulla a sostegno della tesi secondo la quale la libertà di stabilimento, conferita dal diritto dell’Unione europea alle società o alle imprese di cui all’articolo 48 CE, sarebbe limitata o pregiudicata dalla circostanza che esse siano sotto il controllo di persone giuridiche o fisiche di paesi terzi. Lo status di società dell’Unione europea è fondato sull’ubicazione della sede societaria e sull’ordinamento giuridico secondo il quale la società è costituita, non sulla nazionalità dei suoi azionisti. Se questa libertà non si estendesse a siffatte società dell’Unione europea, molte persone giuridiche, la cui sede si trova nell’Unione europea, verrebbero escluse dalla libertà di stabilimento e gli Stati membri potrebbero discriminarle anche in altro modo, e non solo nell’ambito dell’imposizione fiscale.
La sentenza Halliburton Services ( 31 ) ha dimostrato che i diritti conferiti dall’Unione a società degli Stati membri non erano pregiudicati dal fatto che la loro società controllante, Halliburton Inc., fosse stabilita negli Stati Uniti d’America. Tuttavia, da tale sentenza non possono ricavarsi ulteriori conclusioni per quanto riguarda situazioni in cui società dell’Unione non aventi una società controllante comune con nazionalità dell’Unione europea appartengano ad un gruppo esterno all’Unione europea. Nella sentenza Halliburton Services il giudice nazionale aveva già confermato che, a norma della convenzione bilaterale concernente la tassazione tra i Paesi Bassi e gli Stati Uniti d’America, la società controllata olandese che aveva acquistato la stabile organizzazione olandese della controllata tedesca non poteva essere oggetto di discriminazione per il fatto che la società madre del gruppo era costituita secondo il diritto statunitense ( 32 ).
Pertanto, nella fattispecie in esame, la società di collegamento, che è registrata in Lussemburgo, e la sua società immediatamente controllante, parimenti registrata in Lussemburgo, godono della libertà di stabilimento, nonostante il fatto che esse siano in ultima analisi controllate dalla società madre stabilita in Hong Kong.
F – Restrizioni consentite
Occorre chiedersi se ciò significhi che il Regno Unito non può esigere la sussistenza di una catena ininterrotta all’interno dell’Unione europea/del SEE tra la società cedente e le società richiedenti. Nelle sue osservazioni, la Commissione fa valere che il Regno Unito potrebbe imporre siffatto requisito, ma non lo ha fatto per il periodo oggetto del procedimento a quo.
A mio avviso, tale situazione non rende ipotetico questo aspetto delle questioni del giudice del rinvio né rende irrilevante la questione dei paesi terzi, nel senso che essa non dovrebbe essere presa in considerazione della Corte. Non è inconcepibile, infatti, che un giudice nazionale, in una situazione in cui una disposizione nazionale opera una discriminazione nei confronti di persone giuridiche o fisiche straniereed è pertanto incompatibile con il diritto dell’Unione europea, possa porvi rimedio mediante un’interpretazione che elimini siffatta discriminazione di cittadini e/o società dell’Unione/del SEE senza che i benefici dell’integrazione vengano estesi a persone fisiche o giuridiche di paesi terzi. Se ciò sia giuridicamente possibile dipende dal diritto nazionale; il diritto dell’Unione europea non richiede che le libertà fondamentali diverse dalla libera circolazione dei capitali siano estese a soggetti di paesi terzi ( 33 ).
Nella sentenza Test Claimants in the Thin Cap Group Litigation ( 34 ) , la Corte ha escluso dall’ambito di applicazione della libertà di stabilimento situazioni nelle quali la società madre, che controllava società dell’Unione europea che concedevano e ottenevano prestiti, era residente in un paese non membro. La Corte ha dichiarato che trattare gli interessi pagati dalla società mutuatarie come una distribuzione di dividendi pregiudicava la libertà di stabilimento, ma soltanto con riguardo alla società controllante di un paese terzo che disponeva di un livello di controllo su ciascuna delle altre società tale da consentirle di esercitare una sicura influenza sulle decisioni di dette società. In siffatta situazione non erano applicabili gli articoli 43 CE e 48 CE.
Posto che la libertà di stabilimento non si estende a paesi terzi, il diritto dell’Unione europea non vieterebbe alla normativa del Regno Unito di esigere che la società di collegamento sia stabilita nell’Unione/nel SEE. In altri termini, se, nel contesto di uno sgravio nell’ambito di un consorzio, una società cedente non può cedere le perdite laddove la società di collegamento rilevante sia una società di un paese terzo, la situazione esula dall’ambito di applicazione dell’articolo 43 CE. Ad esempio, se nel procedimento a quo la società di collegamento, membro tanto del consorzio che del gruppo, fosse costituita nelle Isole Vergini britanniche invece che in Lussemburgo, non si potrebbe invocare la sua libertà di stabilimento a sostegno di una domanda di sgravio nell’ambito del consorzio. Ciò avverrebbe anche se la società controllante della società delle Isole Vergini britanniche fosse a sua volta una società dell’Unione europea/del SEE.
Ho proposto in precedenza un’interpretazione ai sensi della quale, da un lato, la libertà di stabilimento viene violata se è esclusa la possibilità di cedere le perdite laddove la società di collegamento sia una società dell’Unione/del SEE, ma, dall’altro, non si configura una violazione qualora la società di collegamento sia invece di un paese terzo. In tale approccio ho esaminato il regime dello sgravio nell’ambito del consorzio dal punto di vista della società cedente e dello svantaggio che essa può subire, il quale, in termini di libertà di stabilimento, danneggia i suoi proprietari. Occorre analizzare anche il problema dal punto di vista delle società richiedenti.
La normativa del Regno Unito esige che le società richiedenti appartengano allo stesso gruppo della società di collegamento: in altri termini, la società richiedente deve essere controllata al 75% dalla società di collegamento o viceversa o entrambe devono essere controllate al 75% da una società terza. Nella presente fattispecie, la società di collegamento e le società richiedenti sono controllate al 100% dalla Hutchison International Limited, una società di Hong Kong, che a sua volta è controllata al 100% dalla società capogruppo, la Hutchison Whampoa Ltd. Gli anelli della catena tra la società di collegamento e le società richiedenti passano attraverso società tanto dell’Unione/del SEE quanto di paesi terzi; essi non hanno una società controllante comune dell’Unione europea/del SEE.
In un sistema come il regime del Regno Unito sullo sgravio nell’ambito del consorzio, le norme nazionali che disciplinano il legame richiesto tra la società di collegamento e la società richiedente possono incidere sulla libertà di stabilimento della società controllante comune più bassa, che gode del vantaggio finanziario creato dalla possibilità di compensare le perdite di una società con i profitti imponibili di un’altra, riducendo così l’imposta congiuntamente dovuta del (ramo del) gruppo in essa rientrante. Se detta società controllante comune più bassa è una società dell’Unione/del SEE, le norme nazionali che disciplinano il legame possono creare restrizioni vietate della libertà di stabilimento. Se, invece, tale società controllante comune più bassa è una società di un paese terzo, ai sensi della logica della sentenza Test Claimants in the Thin Cap Group Litigation, la situazione esula dall’ambito della libertà di stabilimento.
Inoltre, se la catena tra la società controllante comune più bassa dell’Unione/SEE e la società di collegamento e/o le società richiedenti passa attraverso paesi terzi, la situazione esula dalla portata degli articoli 43 CE e 48 CE. La libertà di stabilimento non estende un diritto di creare società controllate o filiali negli Stati membri a persone giuridiche aventi sede in paesi terzi. Proprio come la nazionalità degli azionisti di controllo è irrilevante per l’esistenza della libertà di stabilimento nel caso di società dell’Unione europea/del SEE, così essa è irrilevante ai fini della sua inesistenza nel caso di società di paesi terzi.
G – Libera circolazione di capitali
Come ho spiegato supra, è possibile che si possa o si debba considerare che le disposizioni pertinenti del Regno Unito sullo sgravio in seno al consorzio incidono sulla libera circolazione dei capitali, segnatamente degli investimenti diretti nel capitale della società di collegamento. A mio avviso, ciò non cambierebbe l’esito dell’analisi sopra effettuata, nella misura in cui si tratti di relazioni interne dell’Unione/del SEE, in quanto l’impossibilità di cedere le perdite crea anche uno svantaggio per gli azionisti della società di collegamento, a prescindere dalla questione se la loro partecipazione sia di controllo o inferiore.
Ove sussista un pregiudizio della libera circolazione dei capitali, la portata dello sgravio nell’ambito del consorzio previsto dal Regno Unito dovrà essere estesa a società di paesi terzi. Tuttavia, poiché prima del 31 dicembre 1993 la normativa del Regno Unito escludeva anche le società dei paesi terzi dalla portata dello sgravio in seno al consorzio, le disposizioni pertinenti non sarebbero comprese nel divieto di restrizioni alla libera circolazione dei capitali, per effetto della clausola di standstill di cui all’articolo 57, paragrafo 1, CE (attualmente divenuto articolo 64, paragrafo 1, TFUE). ( 35 )
H – Risposte suggerite
Suggerisco pertanto di rispondere alla prima questione nel senso che, nelle circostanze della fattispecie in esame dinanzi al giudice del rinvio, gli articoli 43 CE e 48 CE vietano un requisito ai sensi del quale, per fruire del regime di sgravio in seno al consorzio, la società di collegamento deve essere residente nello Stato membro in questione oppure esercitarvi attività mediante una stabile organizzazione ivi situata. Tuttavia detti articoli non vietano ad uno Stato membro di esigere che la società controllante comune più bassa all’interno del gruppo di società, al quale appartengono la società di collegamento e le società che ricevono le perdite a fini fiscali, sia una società dell’Unione europea/del SEE e che i collegamenti tra la società di collegamento e le società che ricevono le perdite a fini fiscali consistano unicamente di società dell’Unione/del SEE. Quanto alla seconda questione, è sufficiente risolverla in modo analogo alla quarta questione nella causa Philips Electronics UK.
IV – Conclusione
Sulla base delle considerazioni sopra svolte, propongo alla Corte di risolvere le questioni pregiudiziali sottoposte dal First-Tier Tribunal (Tax Chamber) come segue:
In circostanze come quelle della causa pendente dinanzi al giudice a quo, gli articoli 43 CE e 48 CE (attualmente divenuti articoli 49 TFUE e 54 TFUE) ostano ad un requisito ai sensi del quale, ai fini del regime di sgravio nell’ambito del consorzio, la società di collegamento deve essere residente nello Stato membro interessato oppure esercitarvi attività mediante una stabile organizzazione ivi situata. Tuttavia, detti articoli non ostano ad una normativa nazionale che esiga che la società controllante comune più bassa all’interno del gruppo di società a cui appartengono la società di collegamento e quelle che ricevono le perdite a fini fiscali sia residente in uno degli Stati membri, o in un paese appartenente allo Spazio economico europeo, e che i legami tra la società di collegamento e quelle che ricevono le perdite a fini fiscali consistano unicamente di società di tal genere.
Il giudice nazionale deve disapplicare qualsiasi disposizione della normativa nazionale nei limiti in cui questa sia contraria agli articoli 43 CE e 48 CE.
Lingua originale: l’inglese.
In questo contesto, per gruppo di società si intende un insieme di società controllanti e controllate che agiscono come un’entità economica avente una fonte comune di controllo.
In termini generali, un consorzio può essere caratterizzato come un’associazione di due o più società aventi l’obiettivo di partecipare ad un’attività comune o di costituire un complesso di risorse al fine di ottenere un fine comune. Tuttavia, ai sensi della normativa tributaria del Regno Unito, l’esistenza di un consorzio dipende dalla sussistenza di un determinato limite minimo di detenzione di partecipazioni, senza che sia richiesto un obiettivo comune.
V. conclusioni dell’avvocato generale Poiares Maduro nella causa C-446/03, definita con sentenza del 15 dicembre 2005, Marks & Spencer (Racc, pag. I-10837, paragrafo 17).
Sentenze del 16 luglio 1998, ICI (C-264/96, Racc. pag. I-4695); Marks & Spencer, cit., e del 6 settembre 2012, Philips Electronics UK (C‑18/11).
Nella fattispecie, occorre fare una distinzione tra le nozioni di (società) controllante comune più bassae di (società) capogruppo La prima può essere descritta come segue: la società C è la società controllante comune più bassa con riferimento alle società A e B se A e B sono le sue società controllate dirette o indirette e la società C non ha una società controllata D che sia controllante tanto di A che di B. La società capogruppo di un gruppo di società è una società che controlla direttamente o indirettamente tutte le società del gruppo, ma che non è controllata da nessun’altra società.
Le società richiedenti sono: Felixstowe Dock and Railway Company Ltd, Savers Health and Beauty Ltd, Walton Container Terminal Ltd, WPCS (UK) Finance Ltd, AS Watson Card Services (UK) Ltd, Hutchison Whampoa (Europe) Ltd, Kruidvat UK Ltd e Superdrug Stores plc.
Soggetti rilevanti tra la Hutchison Whampoa Ltd e le società richiedenti erano diverse società holding intermedie costituite al di fuori dell’Unione europea/del SEE (Hong Kong o Isole Vergini britanniche) e nell’Unione europea (Regno Unito o Paesi Bassi).
Successivamente (il 23 giugno 2005) un membro del gruppo Hutchison Whampoa ha acquistato queste ultime due società, di modo che la stessa Hutchison 3G UK Holdings Ltd è divenuta membro del gruppo, come definito all’articolo 413, paragrafo 3, lettera a), ICTA.
Ai sensi dell’articolo 413, paragrafo 3, ICTA.
Sentenza del 29 novembre 2011, National Grid Indus (C‑371/10, non ancora pubblicata nella Raccolta, punto 45).
V. sentenza Philips Electronics UK, punto 23. Altre sentenze in cui è stata sollevata la questione della ripartizione del potere impositivo sono, ad esempio, la causa Marks & Spencer, cit., punto 45; la sentenza del 15 maggio 2008, Lidl Belgium (C-414/06, Racc. pag. I-3601, punto 31); del 25 febbraio 2010, X Holding (C-337/08, Racc. pag. I-1215, punto 28), e del 21 febbraio 2013, A Oy (C‑123/11, punto 23).
Il governo dei Paesi Bassi, per contro, osserva che si configura una restrizione della libertà di stabilimento che è giustificata.
V. conclusioni dell’avvocato generale Kokott nella causa Philips Electronics UK, cit., paragrafo 22 e la giurisprudenza ivi citata.
V. conclusioni dell’avvocato generale Poiares Maduro nella causa Marks & Spencer, cit., paragrafo 15.
V. conclusioni dell’avvocato generale Kokott nella causa Philips Electronics UK, cit., paragrafi 14 e 29.
La natura di uno svantaggio in termini di liquidità percepito a livello di gruppo come restrizione della libertà di stabilimento è stata sottolineata dall’avvocato generale Sharpston nelle conclusioni presentate nella causa Lidl Belgium, paragrafi 29 e 30.
Detto vantaggio a livello di gruppo è stato riconosciuto dalla Corte nella sentenza Marks & Spencer, punto 32 (citazione in prosieguo).
Sentenza del 13 novembre 2012 (C‑35/11, punti da 90 a 92).
Sentenza Test Claimants in the FII Group Litigation, cit., punti 93 e 94.
V. articoli 402, paragrafo 3, 406, paragrafo 1, e 413, paragrafo 6, ICTA.
Ciò è diverso dalla sentenza del 24 maggio 2007, Holböck (C-157/05, Racc. pag. I-4051), ove si configurava il controllo collettivo di una società ad opera di azionisti non controllanti.
Occorre ricordare a questo proposito che gli investimenti che conferiscono il controllo sono sempre investimenti diretti, ma che esistono anche investimenti che non conferiscono controllo, ma non sono neppure puramente finanziari, ad esempio gli investimenti di portafoglio, in quanto cercano di stabilire una relazione stabile nei confronti della società destinataria. Riguardo agli investimenti diretti ai sensi del diritto dell’Unione europea, la Corte ha dichiarato che rientrano, in linea di principio, nell’ambito di applicazione dell’articolo 63 TFUE, relativo alla libera circolazione dei capitali, i movimenti di capitali implicanti uno stabilimento o investimenti diretti. Questi ultimi si riferiscono ad una forma di partecipazione in un’impresa mediante la detenzione di azioni, la quale conferisca la possibilità di partecipare effettivamente alla gestione e al controllo dell’impresa stessa (v. citate sentenze Glaxo Wellcome, punto 40, Idrima Tipou, punto 48, e Test Claimants in the FII Group Litigation, punto 102). Nella terminologia dell’OCSE, l’investimento diretto straniero si riferisce all’obiettivo di stabilire un interesse duraturo. Ciò implica l’esistenza di una relazione a lungo termine ed un livello significativo di influenza sulla gestione dell’impresa. La detenzione diretta o indiretta del 10% o più del potere di voto è indicativa di siffatta relazione. V. OCSE Benchmark Definition of Foreign Direct Investment, Quarta edizione, 2008, pag. 48, punto 117, e Model Tax Convention on Income and on Capital: Condensed Version 2010 (disponibile in lingua inglese sul sito Internet www.oecd.org). V. anche Smit, D., EU Freedoms, Non-EU Countries and Company Taxation, Kluwer Law International, 2012, pagg. 64 e 68.
V. sentenza Philips Electronics UK, cit., punti 12 e 13.
V. sentenza Marks & Spencer, cit., punto 32.
V. sentenza del 12 dicembre 2006, Test Claimants in the FII Group Litigation (C-446/04, Racc. pag. I-11753, punto 84).
V. sentenza dell’8 marzo 2001, Metallgesellschaft e a. (C-397/98 e C-410/98, Racc. pag. I-1727, punto 43).
Punto 39.
V. conclusioni presentate dall’avvocato generale Kokott nella causa Philips Electronics UK, cit., paragrafo 81.
Punto 20.
Sentenza del 12 aprile 1994 (C-1/93, Racc. pag. I-1137).
V. punto 6 della sentenza.
La presente situazione è diversa dall’ipotesi di aiuto di Stato illegittimamente concesso, che, secondo la giurisprudenza, non può essere reso legittimoretroattivamente: qui sono in discussione i limiti degli obblighi di uno Stato membro ai sensi del diritto dell’Unione e non gli effetti di una violazione dei medesimi. V. sentenza del 21 ottobre 2003, van Calster e a. (C-261/01 e C-262/01, Racc. pag. I-12249).
Sentenza del 13 marzo 2007, Test Claimants in the Thin Cap Group Litigation (C-524/04, Racc. pag. I-2107, punti da 98 a 100).
Si può osservare che l’articolo 403, paragrafi 3A e 3B, ICTA, adottato nel 2000, era preceduto da una disposizione ai sensi della quale per societàsi intendeva soltanto una società del Regno Unito. V. articolo 258, paragrafo 7, ICTA 1970 (cit. nella sentenza ICI, punto 6).	
Rinvio pregiudiziale — Spazio di libertà, sicurezza e giustizia — Direttiva 2004/83/CE — Norme minime sulle condizioni per il riconoscimento dello status di rifugiato o di beneficiario della protezione sussidiaria — Articolo 4 — Valutazione dei fatti e delle circostanze — Modalità di valutazione — Accettazione di taluni elementi di prova — Portata dei poteri delle autorità nazionali competenti — Timore di persecuzione a causa dell’orientamento sessuale — Differenze tra, da un lato, i limiti relativi alle verifiche delle dichiarazioni e delle prove documentali o di altro tipo quanto all’asserito orientamento sessuale di un richiedente asilo e, dall’altro, quelli che si applicano alle verifiche di tali elementi concernenti altri motivi di persecuzione — Direttiva 2005/85/CE — Norme minime per le procedure applicate negli Stati membri ai fini del riconoscimento e della revoca dello status di rifugiato — Articolo 13 — Condizioni a cui è soggetto il colloquio personale — Carta dei diritti fondamentali dell’Unione europea — Articolo 1 — Dignità umana — Articolo 7 — Rispetto della vita privata e della vita familiare»
Nelle cause riunite da C‑148/13 a C‑150/13,
aventi ad oggetto le domande di pronuncia pregiudiziale proposte alla Corte, ai sensi dell’articolo 267 TFUE, dal Raad van State (Paesi Bassi), con decisioni del 20 marzo 2013, pervenute in cancelleria il 25 marzo 2013, nei procedimenti
A (C‑148/13),
B (C‑149/13),
C (C‑150/13)
contro
Staatssecretaris van Veiligheid en Justitie,
con l’intervento di:
United Nations High Commissioner for Refugees (UNHCR),
LA CORTE (Grande Sezione),
composta da V. Skouris, presidente, K. Lenaerts, vicepresidente, A. Tizzano, L. Bay Larsen (relatore), T. von Danwitz, A. Ó Caoimh e J.-C. Bonichot, presidenti di sezione, A. Borg Barthet, J. Malenovský, E. Levits, E. Jarašiūnas, C.G. Fernlund e J.L. da Cruz Vilaça, giudici,
avvocato generale: E. Sharpston
cancelliere: M. Ferreira, amministratore principale
vista la fase scritta del procedimento e in seguito all’udienza del 25 febbraio 2014,
considerate le osservazioni presentate:
per A, da N.C. Blomjous, advocaat;
per B, da C. Chen, advocaat;
per l’United Nations High Commissioner for Refugees (UNHCR), da P. Moreau, in qualità di agente, assistita da M.-E. Demetriou, QC;
per il governo dei Paesi Bassi, da C. Schillemans, M. Bulterman e B. Koopman, in qualità di agenti;
per il governo belga, da M. Jacobs e C. Pochet, in qualità di agenti;
per il governo ceco, da M. Smolek e J. Vláčil, in qualità di agenti;
per il governo tedesco, da T. Henze e A. Wiedmann, in qualità di agenti;
per il governo ellenico, da M. Michelogiannaki, in qualità di agente;
per il governo francese, da D. Colas e S. Menez, in qualità di agenti;
per la Commissione europea, da M. Condou-Durande e R. Troosters, in qualità di agenti,
sentite le conclusioni dell’avvocato generale, presentate all’udienza del 17 luglio 2014,
ha pronunciato la seguente
Sentenza
Le domande di pronuncia pregiudiziale vertono sull’interpretazione dell’articolo 4 della direttiva 2004/83/CE del Consiglio, del 29 aprile 2004, recante norme minime sull’attribuzione, a cittadini di paesi terzi o apolidi, della qualifica di rifugiato o di persona altrimenti bisognosa di protezione internazionale, nonché norme minime sul contenuto della protezione riconosciuta (GU L 304, pag. 12, e rettifiche GU 2005, L 204, pag. 24, e GU 2011, L 278, pag. 13), nonché degli articoli 3 e 7 della Carta dei diritti fondamentali dell’Unione europea (in prosieguo: la Carta.
Tali domande sono state presentate nell’ambito di controversie tra A, B e C, cittadini di Stati terzi, e lo Staatssecretaris van Veiligheid en Justitie (Segretario di Stato alla Sicurezza e alla Giustizia; in prosieguo: lo Staatssecretaris in merito al rigetto delle loro domande dirette ad ottenere un permesso di soggiorno temporaneo (asilo) nei Paesi Bassi.
Contesto normativo
Diritto internazionale
In virtù dell’articolo 1, sezione A, paragrafo 2, primo comma, della Convenzione relativa allo status dei rifugiati, firmata a Ginevra il 28 luglio 1951 e entrata in vigore il 22 aprile 1954 [Recueil des traités des Nations Unies, vol. 189, pag. 150, n. 2545 (1954); in prosieguo: la convenzione di Ginevra, completata dal Protocollo relativo allo status dei rifugiati, concluso a New York il 31 gennaio 1967, entrato in vigore il 4 ottobre 1967, il termine rifugiatoè applicabile a chiunque nel giustificato timore di essere perseguitato per la sua razza, la sua religione, la sua cittadinanza, la sua appartenenza a un determinato gruppo sociale o le sue opinioni politiche, si trova fuori dello Stato di cui possiede la cittadinanza e non può o, per tale timore, non vuole domandare la protezione di detto Stato; oppure a chiunque, essendo apolide e trovandosi fuori dal suo Stato di domicilio in seguito a tali avvenimenti, non può o, per il timore sopra indicato, non vuole ritornarvi
Diritto dell’Unione
La direttiva 2004/83
Ai termini del considerando 3 della direttiva 2004/83 la convenzione di Ginevra costituisce la pietra angolare della disciplina giuridica internazionale relativa alla protezione dei rifugiati.
Il considerando 10 di detta direttiva così enuncia:
La presente direttiva rispetta i diritti fondamentali e osserva i principi riconosciuti segnatamente nella [Carta]. Essa mira in particolare ad assicurare il pieno rispetto della dignità umana, il diritto di asilo dei richiedenti asilo e dei familiari al loro seguito
Il considerando 16 della medesima direttiva dispone che dovrebbero essere stabilite norme minime per la definizione ed il contenuto dello status di rifugiato, al fine di orientare le competenti autorità nazionali degli Stati membri nell’applicazione della convenzione di Ginevra.
Secondo il considerando 17 della direttiva 2004/83 è necessario introdurre criteri comuni per l’attribuzione ai richiedenti asilo, della qualifica di rifugiati ai sensi dell’articolo 1 della convenzione di Ginevra.
Ai termini dell’articolo 2 della medesima direttiva, ai fini della medesima si intende per:
“rifugiato”: cittadino di un paese terzo il quale, per il timore fondato di essere perseguitato per motivi di razza, religione, nazionalità, opinione politica o appartenenza ad un determinato gruppo sociale, si trova fuori dal paese di cui ha la cittadinanza e non può o, a causa di tale timore, non vuole avvalersi della protezione di detto paese
L’articolo 4 della direttiva 2004/93, contenuto al capo II della medesima intitolato Valutazione delle domande di protezione internazionale definisce i presupposti per l’esame dei fatti e delle circostanze e dispone che:
Gli Stati membri possono ritenere che il richiedente sia tenuto a produrre quanto prima tutti gli elementi necessari a motivare la domanda di protezione internazionale. Lo Stato membro è tenuto, in cooperazione con il richiedente, a esaminare tutti gli elementi significativi della domanda.
Gli elementi di cui al paragrafo 1 sono le dichiarazioni del richiedente e tutta la documentazione in possesso del richiedente in merito alla sua età, estrazione, anche, ove occorra, dei congiunti, identità, cittadinanza/e, paese/i e luogo/luoghi in cui ha soggiornato in precedenza, domande d’asilo pregresse, itinerari di viaggio, documenti di identità e di viaggio nonché i motivi della sua domanda di protezione internazionale.
L’esame della domanda di protezione internazionale deve essere effettuato su base individuale e prevede la valutazione:
di tutti i fatti pertinenti che riguardano il paese d’origine al momento dell’adozione della decisione in merito alla domanda, comprese le disposizioni legislative e regolamentari del paese d’origine e relative modalità di applicazione;
della dichiarazione e della documentazione pertinenti presentate dal richiedente che deve anche render noto se ha già subito o rischia di subire persecuzioni o danni gravi;
della situazione individuale e delle circostanze personali del richiedente, in particolare l’estrazione, il sesso e l’età, al fine di valutare se, in base alle circostanze personali del richiedente, gli atti a cui è stato o potrebbe essere esposto si configurino come persecuzione o danno grave;
dell’eventualità che le attività svolte dal richiedente dopo aver lasciato il paese d’origine abbiano mirato esclusivamente o principalmente a creare le condizioni necessarie alla presentazione di una domanda di protezione internazionale, al fine di stabilire se dette attività espongano il richiedente a persecuzione o a danno grave in caso di rientro nel paese;
dell’eventualità che ci si possa ragionevolmente attendere dal richiedente un ricorso alla protezione di un altro paese di cui potrebbe dichiararsi cittadino.
Quando gli Stati membri applicano il principio in base al quale il richiedente è tenuto a motivare la sua domanda di protezione internazionale e qualora taluni aspetti delle dichiarazioni del richiedente non siano suffragati da prove documentali o di altro tipo, la loro conferma non è comunque necessaria se sono soddisfatte le seguenti condizioni:
il richiedente ha compiuto sinceri sforzi per circostanziare la domanda;
tutti gli elementi pertinenti in suo possesso sono stati prodotti ed è stata fornita una spiegazione soddisfacente dell’eventuale mancanza di altri elementi significativi;
le dichiarazioni del richiedente sono ritenute coerenti e plausibili e non sono in contraddizione con le informazioni generali e specifiche pertinenti al suo caso di cui si dispone;
il richiedente ha presentato la domanda di protezione internazionale il prima possibile, a meno che egli non dimostri di aver avuto buoni motivi per ritardarla; e
è accertato che il richiedente è in generale attendibile
L’articolo 10 della direttiva 2004/83 recante il titolo Motivi di persecuzione così dispone:
Nel valutare i motivi di persecuzione, gli Stati membri tengono conto dei seguenti elementi:
si considera che un gruppo costituisce un particolare gruppo sociale in particolare quando:
i membri di tale gruppo condividono una caratteristica innata o una storia comune che non può essere mutata oppure condividono una caratteristica o una fede che è così fondamentale per l’identità o la coscienza che una persona non dovrebbe essere costretta a rinunciarvi, e
tale gruppo possiede un’identità distinta nel paese di cui trattasi, perché vi è percepito come diverso dalla società circostante.
In funzione delle circostanze nel paese d’origine, un particolare gruppo sociale può includere un gruppo fondato sulla caratteristica comune dell’orientamento sessuale. L’interpretazione dell’espressione “orientamento sessuale” non può includere atti classificati come penali dal diritto interno degli Stati membri;
La direttiva 2005/85/CE
La direttiva 2005/85/CE del Consiglio, del 1o dicembre 2005, recante norme minime per le procedure applicate negli Stati membri ai fini del riconoscimento e della revoca dello status di rifugiato (GU L 326, pag. 13, e rettifica GU 2006, L 236, pag. 36) indica al proprio considerando 8 che essa rispetta i diritti fondamentali e osserva i principi riconosciuti in particolare nella Carta.
L’articolo 13 della direttiva 2005/85, che precisa i criteri applicabili al colloquio personale, dispone al suo paragrafo 3:
Gli Stati membri adottano le misure necessarie affinché il colloquio personale si svolga in condizioni che consentano al richiedente di esporre in modo esauriente i motivi della sua domanda. A tal fine gli Stati membri:
provvedono affinché la persona incaricata di condurre il colloquio abbia la competenza sufficiente per tener conto del contesto personale o generale in cui nasce la domanda, compresa l’origine culturale o la vulnerabilità del richiedente, per quanto ciò sia possibile;
Il diritto dei Paesi Bassi
Le norme nazionali rilevanti sono contenute nell’articolo 31 della legge del 2000 sugli stranieri (Vreemdelingenwet 2000), nell’articolo 3.111 del decreto del 2000 sugli stranieri (Vreemdelingenbesluit 2000) e nell’articolo 3.35 del regolamento del 2000 sugli stranieri (Voorschrift Vreemdelingen 2000).
Tali disposizioni sono state precisate dai paragrafi C2/2.1, C2/2.1.1 e da C14/2.1 a C14/2.4. della circolare del 2000 sugli stranieri (Vreemdelingencirculaire 2000).
Ai termini dell’articolo 31, paragrafo 1, della legge del 2000 sugli stranieri, in combinato disposto con l’articolo 3.111, paragrafo 1, del decreto del 2000 sugli stranieri, incombe al richiedente asilo di cui trattasi l’onere di dimostrare la plausibilità dei motivi di concessione di un permesso di soggiorno temporaneo (asilo), essendo egli tenuto a fornire, di propria iniziativa, tutte le informazioni rilevanti affinché l’autorità possa pronunciarsi sulla richiesta. Lo Staatssecretaris valuta se la concessione di detta autorizzazione sia fondata in diritto.
Secondo l’articolo 3.111, paragrafo 1, del decreto del 2000 sugli stranieri, un richiedente asilo, quando chiede il rilascio di un permesso di soggiorno ai sensi dell’articolo 28 della legge del 2000 sugli stranieri, fornisce tutti i dati, compresi i documenti pertinenti, sulla base dei quali lo Staatssecretaris può esaminare, in collaborazione con il richiedente asilo interessato, se esista un fondamento giuridico per la concessione di tale permesso.
Conformemente al paragrafo C14/2.1 della circolare del 2000 relativa agli stranieri, la valutazione della credibilità delle dichiarazioni di un richiedente asilo verte sui fatti o sulle circostanze che il medesimo espone. Le circostanze di fatto sono i dati relativi alla persona del richiedente asilo interessato, segnatamente l’orientamento sessuale.
Secondo il paragrafo C14/2.2 di tale circolare, un richiedente asilo è tenuto a dire la verità e a collaborare pienamente all’accertamento, il più completo possibile, dell’insieme dei fatti. Egli deve informare, il più presto possibile, il servizio di immigrazione e naturalizzazione di tutti gli eventi e di tutte le circostanze di fatto rilevanti per il trattamento della sua domanda.
Conformemente al paragrafo C14/2.3 di detta circolare non è escluso che la non verosimiglianza di una parte delle dichiarazioni di un richiedente asilo incida negativamente anche sulla credibilità di tutte le altre parti delle dichiarazioni di quest’ultimo.
Ai termini del paragrafo C14/2.4 della medesima circolare, in linea di principio è sufficiente che un richiedente asilo renda plausibili le proprie dichiarazioni. A tale scopo, ci si aspetta dal medesimo la produzione di documenti a sostegno della sua domanda. Tuttavia, per valutare la credibilità delle dichiarazioni che il richiedente asilo interessato ha reso a sostegno della sua domanda, è irrilevante se, e in che misura, esse possano essere provate. In molti casi, infatti, i richiedenti asilo hanno dimostrato di non essere in grado di provare le loro dichiarazioni e che non si può ragionevolmente esigere che essi forniscano elementi di prova convincenti a sostegno del loro racconto.
Lo Staatssecretaris può ritenere plausibili le dichiarazioni a titolo dell’articolo 3.35, paragrafo 3, del regolamento del 2000 sugli stranieri e, pertanto, non richiederne la conferma se si è potuta assodare la credibilità generale del richiedente asilo.
Controversie principali e questione pregiudiziale
A, B e C, cittadini di paesi terzi, hanno presentato richieste di permesso di soggiorno temporaneo (asilo) nei Paesi Bassi. A sostegno delle loro richieste hanno addotto il timore di essere perseguitati nei loro rispettivi paesi di origine, segnatamente a causa della loro omosessualità.
La prima richiesta di asilo presentata da A è stata respinta dallo Staatssecretaris in quanto non credibile.
A non ha contestato tale prima decisione di rifiuto e ha proposto una seconda richiesta d’asilo indicando di essere pronto a sottomettersi ad un testche comprovi la sua omosessualità o a compiere un atto omosessuale per dimostrare la veridicità dell’asserito orientamento sessuale.
Con decisione del 12 luglio 2011, lo Staatssecretaris ha respinto la seconda domanda di A con la motivazione che la credibilità dell’orientamento sessuale dedotto da quest’ultimo permaneva non dimostrata. Lo Staatssecretaris ha ritenuto che non ci si dovesse fondare esclusivamente sull’orientamento sessuale asserito dal richiedente asilo, senza alcuna valutazione della credibilità del medesimo.
Il 1o agosto 2012, lo Staatssecretaris ha respinto la domanda di B in quanto le dichiarazioni relative alla sua omosessualità erano vaghe, superficiali e prive di credibilità. Peraltro, secondo lo Staatssecretaris, poiché B è originario di un paese in cui l’omosessualità non è accettata, egli dovrebbe poter fornire maggiori dettagli in merito ai propri sentimenti e al processo interiore relativo al suo orientamento sessuale.
C ha presentato una prima richiesta di asilo per motivi diversi dalla persecuzione a causa della sua omosessualità, domanda che è stata respinta dallo Staatssecretaris.
C non ha contestato tale prima decisione e ha presentato una seconda richiesta d’asilo fondata, questa volta, sul timore di essere perseguitato nel proprio paese d’origine a causa della sua omosessualità. Nell’ambito di tale seconda domanda, C ha sostenuto di aver potuto riconoscere il fatto di essere attratto dagli uomini solo dopo aver lasciato il suo paese d’origine. A sostegno della sua domanda, C ha anche presentato alle autorità competenti per l’esame della medesima una registrazione video di atti intimi con una persona del medesimo sesso.
Con decisione dell’8 ottobre 2012 lo Staatssecretaris ha respinto la domanda di asilo di C in quanto le sue dichiarazioni relative alla propria omosessualità non erano credibili. Lo Staatssecretaris ha considerato che C avrebbe dovuto menzionare il proprio asserito orientamento sessuale al momento della prima richiesta di asilo, che egli non ha spiegato chiaramente come avesse preso coscienza della propria omosessualità e che non era in grado di rispondere alle domande relative alle organizzazioni olandesi di difesa dei diritti degli omosessuali.
In seguito al rigetto delle loro richieste di permesso di soggiorno temporaneo (asilo), A, B e C hanno presentato ricorsi avverso tali decisioni di rigetto dinanzi al Rechtbank ‘s-Gravenhage.
Con sentenze del 9 settembre 2011 e del 30 ottobre 2012, il Rechtbank ‘s-Gravenhage ha respinto in quanto infondati i ricorsi rispettivamente di A e di C. Detto giudice ha considerato che, da un lato, A e C avrebbero dovuto, nei loro rispettivi ricorsi, contestare le prime decisioni di rigetto dello Staatssecretaris e, dall’altro, essi non dimostravano, nell’ambito del secondo procedimento di richiesta d’asilo, la plausibilità delle loro dichiarazioni in merito alla loro asserita omosessualità.
Con sentenza del 23 agosto 2012, è stato parimenti respinto il ricorso proposto da B avverso la decisione di rigetto dello Staatssecretaris. Il Rechtbank ‘s-Gravenhage ha considerato che lo Staatssecretaris aveva potuto ragionevolmente concludere che le dichiarazioni di B relative alla sua omosessualità non fossero credibili.
A, B, e C hanno proposto appello avverso dette sentenze dinanzi al Raad van State.
Nell’ambito di tali procedimenti d’appello, A, B e C fanno valere segnatamente che, a causa dell’impossibilità di accertare oggettivamente l’orientamento sessuale dei richiedenti asilo, le autorità competenti per l’esame di una domanda di asilo dovrebbero fondare le loro decisioni sulla mera affermazione di tali richiedenti quanto a tale asserito orientamento.
Orbene, secondo i ricorrenti nel procedimento principale, nell’ambito della valutazione della credibilità delle dichiarazioni rese da un richiedente asilo, le suddette autorità pongono domande relative a tale asserito orientamento che ledono, segnatamente, il rispetto della dignità del richiedente e il suo diritto al rispetto della vita privata, non tenendo conto per di più dell’imbarazzo che tale richiedente potrebbe provare durante le audizioni né delle barriere culturali che gli impedirebbero di parlare apertamente di tale orientamento. Peraltro, il fatto che lo Staatssecretaris consideri non credibili i racconti dei richiedenti asilo non dovrebbe condurre alla medesima conclusione quanto alla credibilità dell’orientamento sessuale stesso.
Lo Staatssecretaris fa osservare che né dalla direttiva 2004/83 né dalla Carta risulta che occorre statuire sulla base della mera affermazione dei richiedenti asilo quanto al loro asserito orientamento sessuale. Occorrerebbe tuttavia verificare non se i richiedenti asilo abbiano effettivamente l’orientamento sessuale che sostengono di avere, ma piuttosto se siano riusciti a rendere plausibile la propria appartenenza ad un gruppo sociale, ai sensi dell’articolo 10, paragrafo 1, lettera d), della direttiva 2004/83, o che gli autori della persecuzione li considerino come tali, ai sensi dell’articolo 10, paragrafo 2, della stessa direttiva.
Peraltro, secondo lo Staatssecretaris, solo raramente i richiedenti asilo possono fornire la prova della loro omosessualità in maniera diversa dal rendere dichiarazioni per cui, quando tali dichiarazioni sono considerate coerenti e plausibili e la credibilità generale del richiedente asilo è stata dimostrata, tali richiedenti devono poter godere del beneficio del dubbio.
Secondo lo Staatssecretaris la valutazione che egli deve effettuare della credibilità dell’orientamento sessuale dei richiedenti asilo non è diversa da quella relativa ad altri motivi di persecuzione. Tale autorità terrebbe tuttavia conto dei problemi specifici legati alle dichiarazioni relative all’orientamento sessuale. Sarebbe segnatamente raccomandato ai collaboratori incaricati delle audizioni dei richiedenti asilo di non porre domande dirette quanto al modo in cui tali richiedenti asilo vivono il loro orientamento. Peraltro, non dovrebbe essere attribuita alcuna importanza alle immagini di atti intimi prodotte dai richiedenti asilo a titolo di prova, dato che di per sé esse dimostrano solo la pratica di atti sessuali e non la veridicità dell’asserito orientamento sessuale.
Il Raad van State precisa che né l’articolo 4 della direttiva 2004/83 né le disposizioni invocate della Carta obbligano lo Staatssecretaris a considerare dimostrato, in base alle loro semplici dichiarazioni, l’orientamento sessuale addotto dai richiedenti asilo. Peraltro, secondo tale giudice, la verifica dell’orientamento sessuale dei richiedenti asilo non è diversa dalla verifica di altri motivi di persecuzione.
Nondimeno, il Raad van State si interroga sugli eventuali limiti che le disposizioni dell’articolo 4 della direttiva 2004/83 nonché le disposizioni degli articoli 3 e 7 della Carta imporrebbero quanto alla verifica dell’orientamento sessuale dei richiedenti asilo.
Il giudice del rinvio ritiene che il fatto di porre domande ai richiedenti asilo può, in una certa misura, ledere i diritti garantiti da dette disposizioni della Carta.
Secondo tale giudice, a prescindere dal metodo adottato nello Stato membro interessato ai fini dell’esame della veridicità dell’orientamento sessuale dedotto, non può essere escluso il rischio di lesione dei diritti fondamentali dei richiedenti asilo, quali sanciti agli articoli 3 e 7 della Carta.
È in tale contesto che il Raad van State ha deciso di sospendere il procedimento e di sottoporre alla Corte la seguente questione pregiudiziale, formulata in termini identici in ciascuna delle cause da C‑148/13 a C‑150/13:
Quali limiti siano posti [dall’articolo 4 della direttiva 2004/83] e [dalla Carta], e segnatamente dai suoi articoli 3 e 7, alle modalità di valutazione della credibilità di un orientamento sessuale asserito e se detti limiti siano diversi dai limiti vigenti per la valutazione della credibilità di altri motivi di persecuzione e, in tal caso, sotto quale profilo
Con decisione della Corte del 19 aprile 2013, le cause da C‑148/13 a C‑150/13 sono state riunite ai fini delle fasi scritta e orale del procedimento, nonché ai fini della sentenza.
Sulla questione pregiudiziale
Osservazioni preliminari
Risulta dai considerando 3, 16 e 17 della direttiva 2004/83, che la convenzione di Ginevra costituisce la pietra angolare della disciplina giuridica internazionale relativa alla protezione dei rifugiati e che le disposizioni di tale direttiva sulle condizioni per il riconoscimento dello status di rifugiato nonché al contenuto di quest’ultimo sono state adottate al fine di aiutare le autorità competenti degli Stati membri ad applicare detta convenzione basandosi su nozioni e criteri comuni (sentenza N., C‑604/12, EU:C:2014:302, punto 27).
L’interpretazione delle disposizioni della direttiva 2004/83 deve pertanto essere effettuata alla luce dell’impianto sistematico e della finalità di quest’ultima, nel rispetto della convenzione di Ginevra e degli altri trattati pertinenti di cui all’articolo 78, paragrafo 1, TFUE. Tale interpretazione deve essere effettuata anche, come emerge dal considerando 10 della direttiva, nel rispetto dei diritti riconosciuti dalla Carta (sentenza X e a., da C‑199/12 a C‑201/12, EU:C:2013:720, punto 40).
Occorre peraltro ricordare che la direttiva 2004/83 non contiene norme procedurali applicabili all’esame di una domanda di protezione internazionale né determina, pertanto, le garanzie procedurali che devono essere accordate al richiedente asilo. È la direttiva 2005/85 che stabilisce norme minime per le procedure di esame delle domande e precisa i diritti dei richiedenti asilo di cui occorre tener conto nell’ambito dell’esame dei procedimenti principali.
Sulla questione
Con la sua questione il giudice del rinvio chiede in sostanza se l’articolo 4 della direttiva 2004/83, letto alla luce delle disposizioni della Carta, debba essere interpretato nel senso che impone alle autorità nazionali competenti, che agiscono sotto il controllo del giudice, taluni limiti quando valutano i fatti e le circostanze concernenti l’asserito orientamento sessuale di un richiedente asilo, la cui domanda è fondata su un timore di persecuzione a causa di detto orientamento.
Occorre a tal proposito innanzitutto indicare che, contrariamente alle affermazioni dei ricorrenti nei procedimenti principali, secondo cui le autorità competenti per l’esame di una domanda di asilo fondata su un timore di persecuzione a causa dell’orientamento sessuale del richiedente asilo dovrebbero considerare il suo asserito orientamento come un fatto assodato in base alle semplici dichiarazioni di tale richiedente, dette dichiarazioni, tenuto conto del contesto particolare in cui si inseriscono le domande di asilo, possono costituire solo il punto di partenza nel processo di esame dei fatti e delle circostanze previsto all’articolo 4 della direttiva 2004/83.
Emerge, infatti, dal tenore letterale stesso dell’articolo 4, paragrafo 1, di detta direttiva che, nell’ambito di detto esame, gli Stati membri possono considerare che il richiedente è tenuto a produrre quanto prima tutti gli elementi necessari a motivare la domanda di protezione internazionale e che lo Stato membro esamina, in cooperazione con il richiedente, tutti gli elementi significativi di tale domanda.
Risulta inoltre dall’articolo 4, paragrafo 5, della direttiva 2004/83 che, quando le condizioni elencate alle lettere da a) ad e) di tale disposizione non sono soddisfatte, le dichiarazioni dei richiedenti asilo relative al loro asserito orientamento sessuale possono necessitare di una conferma.
Ne consegue che, benché spetti al richiedente asilo identificare tale orientamento, che costituisce un elemento rientrante nella sua sfera personale, le domande di concessione dello status di rifugiato motivate da un timore di persecuzione a causa di detto orientamento, così come le domande fondate su altri motivi di persecuzione, possono essere oggetto di un processo di valutazione, previsto all’articolo 4 della medesima direttiva.
Tuttavia, le modalità di valutazione, da parte delle autorità competenti, delle dichiarazioni e degli elementi di prova documentali o di altro tipo presentate a sostegno di tali domande devono essere conformi alle disposizioni delle direttive 2004/83 e 2005/85 nonché, come emerge, rispettivamente, dai considerando 10 e 8 di tali direttive, ai diritti fondamentali garantiti dalla Carta, quali il diritto al rispetto della dignità umana, sancito all’articolo 1 della Carta, nonché il diritto al rispetto della vita privata e familiare, garantito dall’articolo 7 della medesima.
Anche se le disposizioni dell’articolo 4 della direttiva 2004/83 sono applicabili a tutte le domande di protezione internazionale, a prescindere dai motivi di persecuzione addotti a sostegno di tali domande, spetta tuttavia alle autorità competenti adeguare le loro modalità di valutazione delle dichiarazioni e degli elementi di prova documentali o di altro tipo in funzione delle caratteristiche proprie di ciascuna categoria di richiesta d’asilo nel rispetto dei diritti garantiti dalla Carta.
Per quanto riguarda l’esame dei fatti e delle circostanze previsto all’articolo 4 della direttiva 2004/83, tale valutazione si svolge, come è stato dichiarato al punto 64 della sentenza M. (C‑277/11, EU:C:2012:744), in due fasi distinte. La prima fase riguarda l’accertamento delle circostanze di fatto che possono costituire elementi di prova a sostegno della domanda, mentre la seconda fase riguarda la valutazione giuridica di tali elementi, che consiste nel decidere se, alla luce dei fatti che caratterizzano una fattispecie, siano soddisfatti i requisiti sostanziali previsti dagli articoli 9 e 10 o 15 della direttiva 2004/83 per il riconoscimento di una protezione internazionale.
Nell’ambito di questa prima fase, in cui si inseriscono appunto gli interrogativi del giudice del rinvio in ciascuno dei procedimenti principali, benché gli Stati membri possano considerare che il richiedente è normalmente tenuto a produrre tutti gli elementi necessari a motivare la domanda, essendo quest’ultimo peraltro maggiormente in grado di fornire elementi idonei a dimostrare il proprio orientamento sessuale, spetta comunque allo Stato membro interessato cooperare con tale richiedente nel momento della determinazione degli elementi significativi di tale domanda, conformemente all’articolo 4, paragrafo 1, della citata direttiva (v., in tal senso, sentenza M., EU:C:2012:744, punto 65).
Occorre rilevare a tal riguardo che, conformemente all’articolo 4, paragrafo 3, lettera c), della direttiva 2004/83, tale valutazione deve essere individuale e tener conto della situazione individuale e delle circostanze personali del richiedente, in particolare l’estrazione, il sesso e l’età, al fine di valutare se, in base alle circostanze personali del richiedente, gli atti a cui è stato o potrebbe essere esposto si configurino come persecuzione o danno grave.
Peraltro, come è stato ricordato al punto 51 della presente sentenza, nell’ambito delle verifiche compiute dalle autorità competenti, in virtù dell’articolo 4 di detta direttiva, quando taluni aspetti delle dichiarazioni di un richiedente asilo non sono suffragati da prove documentali o di altro tipo, tali aspetti non necessitano di una conferma purché siano soddisfatte le condizioni cumulative stabilite dall’articolo 4, paragrafo 5, lettere da a) a c) della medesima direttiva.
Quanto alle modalità di valutazione delle dichiarazioni e delle prove documentali o di altro tipo di cui trattasi in ciascuno dei procedimenti principali, al fine di fornire una risposta utile al giudice del rinvio, occorre limitare la presente analisi alla conformità con le disposizioni delle direttive 2004/83 e 2005/85 e a quelle della Carta, da un lato, delle verifiche compiute dalle autorità competenti mediante interrogatori fondati, segnatamente, su stereotipi riguardo agli omosessuali o interrogatori dettagliati relativi alle pratiche sessuali di un richiedente asilo, nonché della possibilità, per tali autorità, di accettare che detto richiedente si sottoponga a testal fine di dimostrare la sua omosessualità e/o che produca, volontariamente, registrazioni video di suoi atti intimi e, dall’altro lato, della possibilità per le autorità competenti di concludere per la mancanza di credibilità in base alla semplice circostanza che l’asserito orientamento sessuale di quello stesso richiedente non sia stato menzionato da quest’ultimo alla prima occasione concessagli per esporre i motivi di persecuzione.
Per quanto riguarda, in primo luogo, esami fondati su interrogatori vertenti sulla conoscenza, da parte del richiedente asilo considerato, di associazioni per la difesa degli interessi degli omosessuali e di dettagli relativi a tali associazioni, essi implicherebbero, secondo il ricorrente nel procedimento principale nella causa C‑150/13, che dette autorità fondano le loro valutazioni su nozioni stereotipate riguardo ai comportamenti degli omosessuali e non sulla situazione concreta di ciascun richiedente asilo.
A tal proposito, occorre ricordare che l’articolo 4, paragrafo 3, lettera c), della direttiva 2004/83 impone alle autorità competenti di procedere alla valutazione tenendo conto della situazione individuale e delle circostanze personali del richiedente e che l’articolo 13, paragrafo 3, lettera a), della direttiva 2005/85 richiede che tali medesime autorità conducano il colloquio tenendo conto della situazione personale o generale in cui si inserisce la richiesta d’asilo.
Anche se interrogatori vertenti su nozioni stereotipate possono costituire un elemento utile a disposizione delle autorità competenti ai fini di tale valutazione, la valutazione delle domande di concessione dello status di rifugiato sulla sola base di nozioni stereotipate associate agli omosessuali non risponde tuttavia ai requisiti posti dalle disposizioni menzionate al punto precedente, in quanto non consente a dette autorità di tener conto della situazione individuale e delle circostanze personali del richiedente asilo considerato.
Pertanto, il fatto che un richiedente asilo non sia in grado di rispondere a tali domande non può costituire, di per sé, un motivo sufficiente per concludere che egli non sia credibile, in quanto un modo di procedere del genere sarebbe contrario a quanto richiesto dall’articolo 4, paragrafo 3, lettera c), della direttiva 2004/83 nonché dall’articolo 13, paragrafo 3, lettera a), della direttiva 2005/85.
In secondo luogo, anche se le autorità nazionali possono procedere, se del caso, a interrogatori destinati a valutare i fatti e le circostanze concernenti l’asserito orientamento sessuale di un richiedente asilo, gli interrogatori concernenti i dettagli delle pratiche sessuali di tale richiedente sono contrari ai diritti fondamentali garantiti dalla Carta e, segnatamente, al diritto al rispetto della vita privata e familiare, come sancito dall’articolo 7 della medesima.
Quanto, in terzo luogo, alla possibilità, per le autorità nazionali, di accettare, come hanno proposto taluni ricorrenti nel procedimento principale, il compimento di atti omosessuali, il loro assoggettamento a eventuali testper stabilire la loro omosessualità o ancora la produzione da parte di detti richiedenti di prove quali registrazioni video dei loro atti intimi, occorre sottolineare che tali elementi, oltre al fatto che non necessariamente hanno valore probatorio, sarebbero idonei a ledere la dignità umana il cui rispetto è garantito dall’articolo 1 della Carta.
Per di più, autorizzare o accettare un tipo di prove del genere avrebbe un effetto incentivante nei confronti di altri richiedenti e equivarrebbe, di fatto, a imporre a questi ultimi prove siffatte.
In quarto luogo, quanto alla possibilità per le autorità competenti di ritenere non credibile l’asserito orientamento sessuale di tale richiedente quando, segnatamente, non è stato fatto valere da quest’ultimo alla prima occasione concessa per esporre i motivi di persecuzione, occorre indicare quanto segue.
Emerge dalle disposizioni dell’articolo 4, paragrafo 1, della direttiva 2004/83 che gli Stati membri possono considerare che il richiedente è tenuto a presentare quanto primatutti gli elementi necessari a motivare la sua domanda di protezione internazionale.
Tuttavia, considerata la delicatezza delle questioni relative alla sfera personale di un individuo e, segnatamente, alla sua sessualità, non si può concludere che quest’ultimo manchi di credibilità per il solo fatto che, a causa della sua reticenza a rivelare aspetti intimi della propria vita, egli non abbia dichiarato immediatamente la propria omosessualità.
Occorre, peraltro, osservare che l’obbligo previsto all’articolo 4, paragrafo 1, della direttiva 2004/83 di presentare tutti gli elementi necessari a motivare la domanda di protezione internazionale quanto primaè temperato dal dovere imposto alle autorità competenti, ai sensi dell’articolo 13, paragrafo 3, lettera a), della direttiva 2005/85 e dell’articolo 4, paragrafo 3, della direttiva 2004/83, di condurre il colloquio tenendo conto della situazione personale o generale in cui si inserisce la domanda, segnatamente della vulnerabilità del richiedente e di procedere ad una valutazione individuale di tale domanda, tenendo conto della situazione individuale e delle circostanze personali di ciascun richiedente.
Così, considerare che un richiedente asilo non sia credibile solo perché non ha rivelato il proprio orientamento sessuale alla prima occasione che gli è stata concessa per esporre i motivi di persecuzione equivarrebbe a non tenere conto del dovere menzionato evocato al punto precedente.
Tenuto conto di tutto quanto precede occorre rispondere alla questione posta in ciascuno dei procedimenti da C‑148/13 a C‑150/13:
L’articolo 4, paragrafo 3, lettera c), della direttiva 2004/83 e l’articolo 13, paragrafo 3, lettera a), della direttiva 2005/85 devono essere interpretati nel senso che ostano a che, nell’ambito dell’esame, effettuato dalle autorità nazionali competenti, che agiscono sotto il controllo del giudice, dei fatti e delle circostanze riguardanti l’asserito orientamento sessuale di un richiedente asilo, la cui domanda è fondata su un timore di persecuzione a causa di tale orientamento, le dichiarazioni di tale richiedente nonché gli elementi di prova documentali o di altro tipo presentati a sostegno della sua domanda siano oggetto di una valutazione, da parte di dette autorità, mediante interrogatori fondati unicamente su nozioni stereotipate riguardo agli omosessuali.
L’articolo 4 della direttiva 2004/83, alla luce dell’articolo 7 della Carta, deve essere interpretato nel senso che osta a che, nell’ambito di tale esame, le autorità nazionali competenti procedano a interrogatori dettagliati sulle pratiche sessuali di un richiedente asilo.
L’articolo 4 della direttiva 2004/83, alla luce dell’articolo 1 della Carta, deve essere interpretato nel senso che osta a che, nell’ambito di tale esame, dette autorità accettino elementi di prova, quali il compimento di atti omosessuali da parte del richiedente asilo considerato, il suo sottoporsi a testper dimostrare la propria omosessualità o ancora la produzione da parte dello stesso di registrazioni video di tali atti.
L’articolo 4, paragrafo 3 della direttiva 2004/83 nonché l’articolo 13, paragrafo 3, lettera a), della direttiva 2005/85 devono essere interpretati nel senso che ostano a che, nell’ambito del predetto esame, le autorità nazionali competenti concludano che le dichiarazioni del richiedente asilo considerato manchino di credibilità per il solo motivo che il suo asserito orientamento sessuale non è stato fatto valere da tale richiedente alla prima occasione concessagli per esporre i motivi di persecuzione.
Sulle spese
Nei confronti delle parti nel procedimento principale la presente causa costituisce un incidente sollevato dinanzi al giudice nazionale, cui spetta quindi statuire sulle spese. Le spese sostenute da altri soggetti per presentare osservazioni alla Corte non possono dar luogo a rifusione.
Per questi motivi, la Corte (Grande Sezione) dichiara:
L’articolo 4, paragrafo 3, lettera c), della direttiva 2004/83/CE del Consiglio, del 29 aprile 2004, recante norme minime sull’attribuzione, a cittadini di paesi terzi o apolidi, della qualifica di rifugiato o di persona altrimenti bisognosa di protezione internazionale, nonché norme minime sul contenuto della protezione riconosciuta, e l’articolo 13, paragrafo 3, lettera a), della direttiva 2005/85/CE del Consiglio, del 1o dicembre 2005, recante norme minime per le procedure applicate negli Stati membri ai fini del riconoscimento e della revoca dello status di rifugiato, devono essere interpretati nel senso che ostano a che, nell’ambito dell’esame – effettuato dalle autorità nazionali competenti, che agiscono sotto il controllo del giudice – dei fatti e delle circostanze riguardanti l’asserito orientamento sessuale di un richiedente asilo, la cui domanda è fondata su un timore di persecuzione a causa di tale orientamento, le dichiarazioni di tale richiedente nonché gli elementi di prova documentali o di altro tipo presentati a sostegno della sua domanda siano oggetto di una valutazione, da parte di dette autorità, mediante interrogatori fondati unicamente su nozioni stereotipate riguardo agli omosessuali.
L’articolo 4 della direttiva 2004/83, alla luce dell’articolo 7 della Carta dei diritti fondamentali dell’Unione europea, deve essere interpretato nel senso che osta a che, nell’ambito di tale esame, le autorità nazionali competenti procedano a interrogatori dettagliati sulle pratiche sessuali di un richiedente asilo.
L’articolo 4 della direttiva 2004/83, alla luce dell’articolo 1 della Carta dei diritti fondamentali dell’Unione europea, deve essere interpretato nel senso che osta a che, nell’ambito di tale esame, le predette autorità accettino elementi di prova, quali il compimento di atti omosessuali da parte del richiedente asilo considerato, il suo sottoporsi a testper dimostrare la propria omosessualità o ancora la produzione da parte dello stesso di registrazioni video di tali atti.
L’articolo 4, paragrafo 3, della direttiva 2004/83 e l’articolo 13, paragrafo 3, lettera a), della direttiva 2005/85 devono essere interpretati nel senso che ostano a che, nell’ambito del predetto esame, le autorità nazionali competenti concludano che le dichiarazioni del richiedente asilo considerato manchino di credibilità per il solo motivo che il suo asserito orientamento sessuale non è stato fatto valere da tale richiedente alla prima occasione concessagli per esporre i motivi di persecuzione.
