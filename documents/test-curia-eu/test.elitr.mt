DIGRIET TAL-QORTI TAL-ĠUSTIZZJA (It-Tielet Awla)
ta’ Jannar 2012 (*)
“Drittijiet tal-awtur — Soċjetà tal-informazzjoni — Direttiva 2001/29/KE — Artikolu 5(1) u (5) — Xogħlijiet letterarji u artistiċi — Riproduzzjoni ta’ siltiet qosra minn xogħlijiet letterarji — Artikli tal-istampa — Riproduzzjonijiet temporanji u tranżitorji — Proċess teknoloġiku li jikkonsisti fl-iskanjar diġitali ta’ artikli segwit minn konverżjoni f’fajl ta’ test, mill-ipproċessar elettroniku tar-riproduzzjoni, mill-ħażna ta’ parti minn din ir-riproduzzjoni — Atti ta’ riproduzzjoni temporanji li jikkostitwixxu parti integrali u essenzjali ta’ tali proċess teknoloġiku — Għan ta’ dawn l-atti li jikkonsisti f’użu legali ta’ xogħol jew suġġett protett — Sinjifikat ekonomiku indipendenti tal-imsemmija atti”
Fil-Kawża C‑302/10,
li għandha bħala suġġett talba għal deċiżjoni preliminari skont l-Artikolu 267 TFUE, imressqa mill-Højesteret (id-Danimarka), permezz ta’ deċiżjoni tas-16 ta’ Ġunju 2010, li waslet fil-Qorti tal-Ġustizzja fit-18 ta’ Ġunju 2010, fil‑proċedura
Infopaq International A/S
vs
Danske Dagblades Forening,
IL-QORTI TAL-ĠUSTIZZJA (It-Tielet Awla),
komposta minn K. Lenaerts, President tal-Awla, J. Malenovský (Relatur), E. Juhász, G. Arestis u T. von Danwitz, Imħallfin,
Avukat Ġenerali: V. Trstenjak,
Reġistratur: A. Calot Escobar,
wara li rat il-proċedura bil-miktub,
wara li kkunsidrat l-osservazzjonijiet ippreżentati:
għal Infopaq International A/S, minn A. Jensen, avukat,
għad-Danske Dagblades Forening, minn M. Dahl Pedersen, avukat,
għall-Gvern Spanjol, minn N. Díaz Abad, bħala aġent,
għall-Kummissjoni Ewropea, minn J. Samnadda u H. Støvlbæk, bħala aġenti,
peress li l-Qorti tal-Ġustizzja qed tipproponi li tiddeċiedi permezz ta’ digriet motivat skont l-ewwel subparagrafu tal-Artikolu 104(3) tar-Regoli tal-Proċedura tagħha,
tagħti l-preżenti
Digriet
It-talba għal deċiżjoni preliminari tirrigwarda l-interpretazzjoni tal‑Artikolu 5(1) u (5) tad-Direttiva 2001/29/KE tal-Parlament Ewropew u tal‑Kunsill, tat-22 ta’ Mejju 2001, dwar l-armonizzazzjoni ta’ ċerti aspetti ta’ drittijiet tal-awtur u drittijiet relatati fis-soċjetà tal-informazzjoni (ĠU Edizzjoni Speċjali bil-Malti, Kapitolu 17, Vol. 1, p. 230).
Din it-talba ġiet ippreżentata fil-kuntest ta’ kawża bejn Infopaq International A/S (iktar ’il quddiem “Infopaq”) u Danske Dagblades Forening (iktar ’il quddiem id-“DDF”) dwar ir-rifjut tat-talba tagħha intiża li jiġi rrikonoxxut li hija ma kinitx marbuta tikseb il-kunsens tad-detenturi tad-drittijiet tal-awtur għall-atti ta’ riproduzzjoni ta’ artikli tal-istampa permezz ta’ proċess awtomatiku li jikkonsisti fl-iskanjar diġitali u t-tibdil tagħhom f’fajl diġitali segwit mill-ipproċessar elettroniku ta’ dan il-fajl.
Il-kuntest ġuridiku
Id-dritt tal-Unjoni
Id-Direttiva 2001/29, fil-premessi 4, 9, 11, 21, 22, 31 u 33 tagħha, tipprovdi li:
Qafas armonizzat legali dwar id-drittijiet ta’ l-awtur u drittijiet relatati, permezz ta’ ċertezza legali akbar u waqt li jipprovdi għal livell għoli ta’ protezzjoni ta’ proprjetà intellettwali, jinkoraġġixxi investiment sostanzjali fil-kreattività u innovazzjoni, inkluż infrastruttura ta’ network .
Kull armonizzazzjoni tad-drittijiet ta’ l-awtur u drittijiet relatati għandha tkun bażata fuq livell għoli ta’ protezzjoni, għar-raġuni li dawn id-drittijiet huma kruċjali għall-kreazzjoni intellettwali.
Jekk awturi jew artisti għandhom ikomplu bix-xogħol kreattiv u artistiku tagħhom, huma għandhom jirċievu kumpens xieraq għall-użu tax-xogħol tagħhom, kif għandhom jirċievu produtturi sabiex ikunu jistgħu jiffinanzjaw xogħolhom
Sistema rigoruż effettiv għall-protezzjoni tad-drittijiet ta’ l-awtur u drittijiet relatati hija waħda mill-metodi li tiżgura li l-kreattività u produzzjoni kulturali Ewropea jirċievu r-riżorsi meħtieġa u li jissalvagwardjaw l‑indipendenza u d-dinjità ta’ oriġinaturi u artisti kreattivi. .
Din id-Direttiva għandha tiddefinixxi l-iskop ta’ l-atti regolati mid-dritt ta’ riproduzzjoni rigward il-benefiċjarji differenti. Dan għandu jsir b’konformità ma’ l-acquis communautaire. Tifsira wiesgħa ta’ dawn l-atti hija meħtieġa biex tisgura ċertezza legali ġewwa s-suq intern.
L-għan ta’ appoġġ xieraq biex tinfirex il-kultura m’għandux jintlaħaq billi jissagrifikaw il-protezzjoni stretta tad-drittijiet jew billi jittolleraw forom illegali ta’ distribuzzjoni ta’ xogħolijiet falsifikati jew ikkupjati jew imxandra illegalment.
Bilanċ ġust ta’ drittijiet u interessi bejn il-kategoriji differenti ta’ detenturi ta’ drittijiet, kif ukoll bejn il-kategoriji differenti ta’ detenturi ta’ drittijiet u utentu ta’ materjal protett għandhom ikunu salvagwardati.
Id-dritt esklussiv ta’ riproduzzjoni għandu jkun bla ħsara għal eċċezzjoni biex tippermetti ċerti atti ta’ riproduzzjoni temporanja, li huma riproduzzjonijiet temporanji jew inċidentali, li jagħmlu parti integrali u essenzali mill-proċess teknoloġiku u mwettaq għal fini unika li tippermetti jew trasmissjoni effiċjenti f’network bejn partijiet terzi permezz ta’ intermedjarju, jew użu legali ta’ xogħol jew suġġett ieħor li għandu jsir. L-atti ta’ riproduzzjoni relatati m’għandu jkollhom l-ebda valur ekonomiku separat għalihom waħedhom. Sa fejn dawn jissodisfaw dawn il-kondizzjonijiet, din l-eċċezzjoni għandha tinkludi atti li bihom jista’ jsir browsing kif ukoll atti ta’ ħażna, inklużi dawk li bihom jagħmluha possibbli għal sistemi ta’ trasmissjoni li jiffunzjonaw b’mod effiċjenti, kemm-il darba li l-intermedjarju ma jimmodifikax l-informazzjoni u ma jfixkilx l-użu legali tat-teknoloġija, rikonoxxuta b’mod wiesgħa u użata mill-industrija, biex jikseb data dwar l-użu ta’ l-informazzjoni. Użu għandu jiġi kkunsidrat legali fejn ikun awtorizzat mid-detentur tad-drittijiet jew ma jkunx ristrett bil-liġi.”
L-Artikolu 1(1) tad-Direttiva 2001/29 jipprevedi:
“Din id-Direttiva tirrigwarda l-protezzjoni legali tad-drittijiet ta’ l-awtur u drittijiet relatati fil-qafas tas-suq intern, mingħajr enfasi partikolari fuq is-soċjetà ta’ informazzjoni.”
Skont l-Artikolu 2(a), ta’ din id-direttiva:
“L-Istati Membri għandhom jipprovdu għad-dritt esklussiv li jawtorizza jew jipprojbixxi riproduzzjoni diretta jew indiretta, temporanja jew permanenti b’kull mezz u f’kull forma, kollha jew parti:
għall-awturi, tax-xogħolijiet tagħhom ”
L-Artikolu 5 tad-Direttiva jipprovdi:
“1.      Atti temporanji ta’ riproduzzjoni msemmija fl-Artikolu 2, li huma temporanji jew inċidentali, li huma parti integrali u essenzjali tal-proċess teknoloġiku u li l-iskop uniku tagħhom huwa li jkunu jistgħu jsiru:
trasmissjoni f’network bejn partijiet terzi minn intermedju, jew
użu legali
ta’ xogħol jew suġġett ieħor li għandu jsir, u li ma jkollhom ebda sinifikat ekonomiku indipendenti, għandhom ikunu eżenti mid-dritt ta’ riproduzzjoni provdut fl-Artikolu 2.
L-Istati Membri jistgħu jipprovdu għal eċċezzjonijiet jew limitazzjonijiet għad-drittijiet li hemm provdut dwarhom fl-Artikoli 2 u 3 fil-każi li ġejjin:
(ċ)       riproduzzjoni mill-istampa, komunikazzjoni lill-pubbliku jew li jagħmlu disponibbli artikli publikati dwar temi kurrenti ekonomiċi, politiċi jew reliġjużi jew ta’ xogħolijiet imxandra jew suġġett ieħor ta’ l-istess tip, fil-każi fejn dan l‑użu ma jkunx riservat espliċitament, u sakemm is-sors, magħdud l-isem ta’ l‑awtur, ikun indikat, jew l-użu tax-xogħolijiet jew suġġett ieħor rigward konness mar-rappurtaġġ ta’ ġrajjiet kurrenti, sakemm ikunu ġustifikati mill-iskop informattiv u sakemm is-sors, magħdud l-isem ta’ l-awtur, ikun indikat, sakemm ma jinstabx li dan ikun impossibbli;
kwotazzjonijiet għal skopijiet bħal kritika jew riċensjoni, kemm-il darba jkunu relatati ma’ xogħol jew suġġett ieħor li kien diġà sar disponibbli legalment għall-pubbliku, li, sakemm ma jkunx sar impossibbli, is-sors, magħdud l-isem ta’ l-awtur, ikun indikat, u li l-użu tagħhom huwa skond prattika ġusta, u sa fejn meħtieġ, mill-iskop speċifiku;
L-eċċezzjonijiet u l-limitazzjonijiet li hemm provdut dwarhom fil-paragrafi 1, 2, 3 u 4 għandhom ikunu applikati biss f’ċerti każi speċjali li ma jmorrux kontra l-isfruttament normali tax-xogħol jew suġġett ieħor u ma jippreġudikawx b’mod bla raġuni l-interessi leġittimi tad-detentur tad-drittijiet.”
Id-dritt nazzjonali
L-Artikoli 2 u 5(1) tad-Direttiva 2001/29 ġew trasposti fl-ordinament ġuridiku Daniż bl-Artikoli 2 u 11a(1) tal-Liġi Nru 395 dwar id-drittijiet tal-awtur (lov Nru 395 om ophavsret), tal-14 ta’ Ġunju 1995 (Lovtidende 1995 A, p. 1796), kif emendata u kkodifikata, b’mod partikolari, bil-Liġi Nru 1051 (lov Nru 1051), tas-17 ta’ Diċembru 2002 (Lovtidende 2002 A, p. 7881).
Il-kawża prinċipali u d-domandi preliminari
Infopaq teżerċita attivitajiet fil-qasam tal-osservazzjoni u tal-analiżi tal‑istampa li jinkludu, essenzjalment, it-tħejjija ta’ sunti ta’ artikli magħżula mill‑istampa ta’ kuljum Daniża u minn diversi rivisti. Din l-għażla tal-artikli ssir permezz ta’ temi magħżula mill-klijenti u titwettaq permezz ta’ proċess imsejjaħ “kisba tad-data”. Is-sunti jintbagħtu lill-klijenti bil-posta elettronika.
Id-DDF hija assoċjazzjoni ta’ professjonisti fis-settur tal-gazzetti ta’ kuljum Daniżi, li, b’mod partikolari, għandha l-għan li tgħin lill-membri tagħha fir‑rigward ta’ kwistjonijiet relatati mad-drittijiet tal-awtur.
Matul is-sena 2005, DDF ġiet informata li Infopaq kienet qiegħda tipproċessa, għal finijiet kummerċjali, artikli minn pubblikazzjonijiet mingħajr il‑kunsens tad‑detenturi tad-drittijiet tal-awtur ta’ dawn l-artikli. Billi qieset li tali kunsens kien neċessarju għall-ipproċessar tal-artikli bil-proċess inkwistjoni, id‑DDF informat lil Infopaq bil-pożizzjoni tagħha.
Il-proċess ta’ kisba tad-data jinkludi l-ħames fażijiet segwenti li jwasslu, skont DDF, għal erba’ atti ta’ riproduzzjoni ta’ artikli tal-istampa.
L-ewwel nett, il-pubblikazzjonijiet kkonċernati jiġu rreġistrati bl-idejn f’database elettronika minn kontributuri ta’ Infopaq.
It-tieni nett, isir skanjar diġitali ta’ dawn il-pubblikazzjonijiet, wara li titneħħa l‑ispina tagħhom b’mod li jkun hemm paġni individwali. Il-parti tal‑pubblikazzjoni li għandha tiġi pproċessata tintagħżel fid-database qabel l‑inklużjoni tal-pubblikazzjoni fis-sistema tal-iskanjar diġitali (scanner). L‑operazzjoni tippermetti li jinħoloq fajl f’format TIFF (“Tagged Image File Format”) għal kull paġna ta’ pubblikazzjoni. Wara li tintemm din l-operazzjoni, il‑fajl TIFF jiġi ttrasferit fuq server OCR (“Optical Character Recognition”) (rikonoxximent ottiku tal-karattri).
It-tielet nett, l-imsemmi server OCR jikkonverti l-fajl TIFF f’data li tista’ tkun suġġetta għal ipproċessar diġitali. Matul dan il-proċess, ix-xbieha ta’ kull karattru tinbidel f’kodiċi diġitali li jindika lill-kompjuter it-tip tal-karattru. Pereżempju, ix‑xbieha tal-ittri “TDC” tinbidel f’informazzjoni li l-kompjuter jista’ jipproċessa bħala l-ittri “TDC” u jibdilhom f’test li jista’ jiġi rrikonoxxut mis-sistema tal‑kompjuter. Din id-data tinħażen bħala fajl ta’ test li jistgħu jinqraw minn kull proċessur ta’ kliem (iktar ’il quddiem it-“test tal-fajl”). Il-proċess OCR jintemm bit‑tħassir tal-fajl TIFF.
Ir-raba’ nett, il-fajl ta’ test jiġi analizzat sabiex issir riċerka għall-kliem gwida predefiniti. Kull darba, jinħoloq fajl li jindika t-titolu, it-taqsima u n-numru tal‑paġna tal-pubblikazzjoni fejn tidher il-kelma gwida kif ukoll il-valur, espress f’perċentwali minn 0 sa 100, sabiex tiġi indikata l-pożizzjoni ta’ din il-kelma gwida fit-test, u b’hekk jiġi ffaċilitat il-qari tal-artiklu. Biex tiġi ffaċilitata iktar ir‑referenza waqt il-qari tal-artiklu, mal-kelma gwida jkun hemm il-ħames kelmiet li jippreċeduha u l-ħames kelmiet li jsegwuha (iktar ’il quddiem is-“silta komposta minn ħdax-il kelma”). Il-proċess jintemm bit-tħassir tal-fajl tat‑test.
Il-ħames nett, il-proċess tal-kisba tad-data jintemm bl-istampar ta’ dokument ta’ referenza għal kull paġna tal-pubblikazzjoni fejn tidher il-kelma gwida. Id‑dokument ta’ referenza jista’ jkollu l-forma li ġejja:
“4 ta’ Novembru 2005 — Dagbladet Arbejderen, paġna 3:
TDC: 73 %, ‘bejgħ fil-qrib tal-grupp ta’ TDC, li huwa mistenni li ser jinxtara’”.
Infopaq ikkontestat li din l-attività teħtieġ il-kunsens tad-detenturi tad‑drittijiet tal‑awtur u għalhekk ippreżentat rikors quddiem l-Østre Landsret kontra d-DDF, fejn talbet lil din il-qorti tiddikjara li d-DDF għandha tirrikonoxxi li Infopaq għandha dritt li tuża l-proċess imsemmi iktar ’il fuq, mingħajr il-kunsens ta’ din l‑assoċjazzjoni ta’ pubblikaturi jew tal-membri tagħha. Peress li l-Østre Landsret ċaħdet ir-rikors, Infopaq ippreżentat appell quddiem il-qorti tar-rinviju.
Skont din tal-aħħar, huwa paċifiku li l-kunsens tad-detenturi tad-drittijiet tal‑awtur ma huwiex meħtieġ għall-attività ta’ osservazzjoni tal-istampa u t‑tħejjija ta’ sunti, sa fejn din tikkonsisti fil-qari fiżiku minn persuna ta’ kull pubblikazzjoni, fl‑għażla tal-artikli rilevanti abbażi ta’ kliem gwida predefinit kif ukoll fit‑trażmissjoni lill-awtur tas-sunt ta’ fajl ta’ riżultat li tkun saret manwalment, flimkien mal-indikazzjoni tal-kelma gwida fl-artiklu u l-pożizzjoni ta’ dan l‑artiklu fil-pubblikazzjoni. Bl-istess mod, il-partijiet fil-kawża prinċipali jaqblu fuq il-fatt li t-tħejjija ta’ sunt hija, minnha nfisha, legali u ma teħtieġx il-kunsens tal-proprjetarju tal-imsemmija drittijiet.
Lanqas ma huwa kkontestat li l-imsemmi proċess ta’ kisba tad-data jikkonsisti f’żewġ attivitajiet ta’ riproduzzjoni, jiġifieri l-ħolqien ta’ fajls TIFF waqt l‑iskanjar diġitali tal-artikli stampati u l-ħolqien ta’ fajls ta’ test li jirriżultaw mill-konverżjoni ta’ fajls TIFF. Barra minn hekk, huwa paċifiku li dan il-proċess iwassal għal riproduzzjoni ta’ partijiet ta’ artikli diġitali peress li s-silta komposta minn ħdax-il kelma tinħażen fil-memorja informatika u dawn il-ħdax-il kelma jirriżultaw f’dokument stampat fuq il-karta.
Madankollu, il-partijiet fil-kawża prinċipali ma jaqblux rigward il-kwistjoni ta’ jekk l-aħħar żewġ atti msemmija iktar ’il fuq jikkostitwixxux atti ta’ riproduzzjoni msemmija fl-Artikolu 2 tad-Direttiva 2001/29. Barra minn hekk, huma ma jaqblux fuq il-punt dwar jekk l-atti inkwistjoni kollha fil-kawża prinċipali humiex, skont il-każ, koperti mill-eżenzjoni tad-dritt ta’ riproduzzjoni prevista fl-Artikolu 5(1) ta’ din id-direttiva.
F’dawn iċ-ċirkustanzi, il-Højesteret fil-21 ta’ Diċcembru 2007, iddeċidiet li tissospendi l-proċedura u li tagħmel lill-Qorti tal-Ġustizzja tlettax-il domanda preliminari dwar l-interpretazzjoni tal-Artikoli 2(a), u 5(1) u (5), tal-imsemmija direttiva.
Il-Qorti tal-Ġustizzja rrispondiet għal dawn id-domandi permezz tas-sentenza tas‑16 ta’ Lulju 2009, Infopaq International (C‑5/08, Ġabra p. I‑6569, iktar ’il quddiem is-“sentenza Infopaq International I”) li fiha hija ddeċidiet, minn naħa waħda li, att li twettaq matul proċess ta’ kisba tad-data, li jikkonsisti fil-ħażna informatika ta’ silta minn xogħol protett komposta minn ħdax-il kelma kif ukoll fl-istampar ta’ din is-silta, jista’ jaqa’ taħt il-kunċett ta’ riproduzzjoni parzjali skont l-Artikolu 2 tad-Direttiva 2001/29, jekk, ħaġa li għandha tiġi vverifikata mill-qorti tar-rinviju, l-elementi li ttieħdu huma l-espressjoni tal-kreazzjoni intellettwali tal-awtur stess. Minn naħa l-oħra, il-Qorti tal-Ġustizzja kkonkludiet li l‑Artikolu 5(1) ta’ din id-direttiva jippermetti l-eżenzjoni tad-dritt ta’ riproduzzjoni ta’ atti ta’ riproduzzjoni tranżitorja jew inċidentali, li l-aħħar att tal‑proċess tal-kisba tad-data inkwistjoni fil-kawża prinċipali, li matul tiegħu Infopaq tistampa s-siltiet komposti minn ħdax-il kelma, ma jikkostitwixxix att tranżitorju jew inċidentali. Għalhekk, il-Qorti tal-Ġustizzja ddeċidiet li dan l-att u l-metodu ta’ kisba tad-data li kien magħha ma setax isir mingħajr il-kunsens tad‑detenturi ta’ drittijiet tal-awtur.
Wara din is-sentenza, il-Højesteret madankollu kkunsidrat li jista’ xorta waħda jkun meħtieġ li tiddeċiedi dwar id-domanda jekk Infopaq kisritx id‑Direttiva 2001/29 billi użat l-imsemmi metodu, ħlief għall-istampa tas-siltiet komposti minn ħdax-il kelma, jiġifieri, li sempliċement implementat l-ewwel tliet atti ta’ riproduzzjoni. Konsegwentement, il-Højesteret iddeċidiet li tirreferi d-domandi li ġejjin lill-Qorti tal-Ġustizzja:
“1)      Sabiex att ta’ riproduzzjoni jkun jista’ jiġi kkunsidrat bħala li jikkostitwixxi “parti integrali u essenzjali tal-proċess teknoloġiku” fis-sens tal-Artikolu 5(1) tad-Direttiva 2001/29, għandu jittieħed inkunsiderazzjoni l-istadju tal‑proċess teknoloġiku meta dan iseħħ?
Att ta’ riproduzzjoni jista’ jiġi kkunsidrat bħala “parti integrali u essenzjali tal-proċess tekonoloġiku” jekk jikkonsisti fl-iscanning ta’ artikli sħaħ ta’ pubblikazzjonijiet, operazzjoni li ssir manwalment u li permezz tagħha l‑imsemmija artikli, informazzjoni stampata, jiġu kkonvertiti f’data diġitali?
Il-kunċett ta’ “użu legali” fl-Artikolu 5(1) tad-Direttiva 2001/29 għandu jiġi kkunsidrat li jirrigwarda kull forma ta’ użu li ma jeħtieġx il-kunsens tal‑proprjetarju tad-drittijiet tal-awtur?
Il-fatt li impriża tiddiġitalizza, permezz tal-iscanning, l-artikli kollha tal-pubblikazzjonijiet, liema operazzjoni tiġi segwita minn ipproċessar tar-riproduzzjoni, għall-attivitajiet ta’ redazzjoni ta’ sunti ta’ din l-impriża, jista’ jiġi kkunsidrat bħala li huwa kopert mill-kunċett ta’ “użu legali” previst fl-Artikolu 5(1) tad-Direttiva 2001/29, anki jekk il-proprjetarji tad-drittijiet tal‑awtur ma jkunux taw il-kunsens tagħhom għal dawn l-atti, fil-każ fejn il‑kundizzjonijiet l-oħra kollha meħtieġa minn din id-dispożizzjoni huma preżenti?
Il-fatt li ħdax-il kelma jinħażnu wara li jkun intemm il-proċess tal-kisba tad‑data huwa rilevanti għar-risposta li għandha tingħata lil din id-domanda?
Skont liema kriterji għandu jiġi evalwat jekk atti ta’ riproduzzjoni temporanji għandhomx “sinifikat ekonomiku indipendenti” fis-sens tal Artikolu 5(1) tad-Direttiva 2001/29, jekk il-kundizzjonijiet l-oħra ta’ din id-dispożizzjoni jkunu ġew sodisfatti?
Il-vantaġġ fl-effiċjenza li jirriżulta, favur l-utent, mill-użu ta’ atti ta’ riproduzzjoni temporanji għandu jittieħed inkunsiderazzjoni għall‑evalwazzjoni tal-kwistjoni dwar jekk l-atti għandhomx “sinifikat ekonomiku indipendenti” fis-sens tal-Artikolu 5(1) tad-Direttiva 2001/29?
Il-fatt li impriża tiddiġitalizza, permezz tal-iscanning, l-artikli kollha tal‑pubblikazzjonijiet, liema operazzjoni tiġi segwita minn ipproċessar tar‑riproduzzjoni, jista’ jiġi kkunsidrat bħala li jaqa’ taħt “ċerti każi speċjali li ma jmorrux kontra l-isfruttament normali” tal-imsemmija artikli li “ma jippreġudikawx bla raġuni l-interessi leġittimi [tal-proprjetarju] tad-drittijiet” fis-sens tal-Artikolu 5(5) tad-Direttiva 2001/29, sa fejn il-kundizzjonijiet tal‑paragrafu 1 tagħha huma preżenti?
Il-fatt li ħdax-il kelma jinħażnu wara li jkun intemm il-proċess tal-kisba tad‑data huwa rilevanti għar-risposta li għandha tingħata lil din id‑domanda?”
Fuq id-domandi preliminari
Skont l-ewwel subparagrafu tal-Artikolu 104(3) tar-Regoli tal-Proċedura tal-Qorti tal-Ġustizzja, fil‑każ li r-risposta għal domanda preliminari tkun tista’ kjarament tiġi dedotta mill‑ġurisprudenza, il-Qorti tal-Ġustizzja tista’, wara li tkun semgħet l-Avukat Ġenerali, f’kull mument, tagħti deċiżjoni permezz ta’ digriet motivat. Kif inhu l-każ fil-kawża preżenti.
Osservazzjonijiet preliminari
Skont l-Artikolu 5(1) tad-Direttiva 2001/29, att ta’ riproduzzjoni jaqa’ taħt id-dritt ta’ riproduzzjoni previst fl-Artikolu 2 tagħha biss jekk huwa jissodisfa ħames kundizzjonijiet, jiġifieri meta l-imsemmi att:
ikun temporanju;
ikun tranżitorju jew inċidentali;
ikun parti integrali u essenzjali tal-proċess teknoloġiku;
l-iskop ta’ dan il-proċess ikun li jippermetti trażmissjoni f’netwerk bejn terzi minn intermedjarju jew użu legali ta’ xogħol jew oġġett protett, u
l-imsemmi att ma jkollux sinjifikat ekonomiku indipendenti.
Għandu jitfakkar, minn naħa waħda, li dawn il-kundizzjonijiet huma kumulattivi fis-sens li n-nuqqas ta’ osservanza ta’ waħda minnhom biss ikollha l‑konsegwenza li l-att ta’ riproduzzjoni ma jkun eżentat, skont l-Artikolu 5(1) tad-Direttiva 2001/29, mid-dritt ta’ riproduzzjoni previst fl-Artikolu 2 tagħha (sentenza Infopaq International I, imsemmija iktar ’il fuq, punt 55).
Minn naħa l-oħra, mill-ġurisprudenza jirriżulta li l-kundizzjonijiet elenkati hawn fuq għandhom ikunu suġġetti għal interpretazzjoni stretta peress li l-Artikolu 5(1) ta’ din id-direttiva jikkostitwixxi deroga għar-regola ġenerali stabbilita minnha, liema regola teżiġi li l-proprjetarju tad-drittijiet tal-awtur għandu jawtorizza kull riproduzzjoni tax-xogħol protett tiegħu (ara s-sentenzi Infopaq International, iċċitata iktar ’il fuq, punti 56 u 57 u tal-4 ta’ Ottubru, 2011, Football Association Premier League et, C‑403/08 u C‑429/08, Ġabra p. I‑9083, punt 162).
Huwa f’dan il-kuntest li għandhom jiġu eżaminati d-domandi preliminari li permezz tagħhom il-qorti tar-rinviju tistaqsi jekk l-atti ta’ riproduzzjoni magħmula fil-proċess tekonoloġiku, bħal dak fil-kawża prinċipali, jissodisfawx it-tielet u l‑ħames kundizzjonijiet previsti fl-Artikolu 5(1) tad-Direttiva 2001/29, u l‑kundizzjonijiet imsemmija fl-Artikolu 5(5) ta’ din id-direttiva. Minn naħa l-oħra, it-talba għal deċiżjoni preliminari ma tindirizzax l-ewwel u t-tieni kundizzjonijiet tal-Artikolu 5(1) tal-imsemmija direttiva, peress li l-Qorti tal-Ġustizzja diġà ddeċidiet dwar dawn il-kundizzjonijiet fil-punti 61 sa 71 tas-sentenza Internazzjonali Infopaq I, iċċitata iktar ’il fuq.
Fuq l-ewwel u t-tieni domandi dwar il-kundizzjoni li permezz tagħha l-atti ta’ riproduzzjoni għandhom jagħmlu parti integrali u essenzjali tal-proċess teknoloġiku
Permezz tal-ewwel u t-tieni domandi, li għandhom jiġu eżaminati flimkien, il-qorti tar-rinviju tistaqsi, essenzjalment, jekk l-Artikolu 5(1) tad-Direttiva 2001/29 għandux jiġi interpretat fis-sens li l-atti ta’ riproduzzjoni temporanja li jkunu saru matul proċess ta’ kisba tad-data, bħal dawk fil-kawża prinċipali, hawnhekk, jissodisfaw il-kundizzjoni li permezz tagħha dawn l-atti għandhom ikunu parti integrali u essenzjali ta’ proċess teknoloġiku. F’dan ir-rigward, hija tistaqsi b’mod partikolari jekk għandux jittieħed inkunsiderazzjoni l-istadju tal-proċess teknoloġiku li fih iseħħu dawn l-atti, kif ukoll il-fatt li l-imsemmi proċess teknoloġiku jimplika intervent uman.
Il-kunċett ta’ “parti integrali u essenzjali ta’ proċess teknoloġiku” jirrikjedi li l‑atti ta’ riproduzzjoni temporanji jseħħu kompletament fil-qafas tal‑implementazzjoni ta’ proċess teknoloġiku u li għaldaqstant ma jkunux magħmulin kompletament jew parzjalment barra ta’ tali proċess. Dan il-kunċett ukoll jassumi li l‑implementazzjoni tal-att temporanju ta’ riproduzzjoni hija meħtieġa, fis-sens li l‑proċess teknoloġiku kkonċernat ma jiffunzjonax b’mod korrett u effikaċi mingħajr dan l-att (ara, f’dan is-sens, is-sentenza Infopaq International I, iċċitata iktar ’il fuq, punt 61).
Barra minn hekk, peress li l-Artikolu 5(1) tad-Direttiva 2001/29 ma jispeċifikax f’liema stadju tal-proċess teknoloġiku l-atti ta’ riproduzzjoni temporanja għandhom iseħħu, ma jistax jiġi eskluż li tali att għandu jibda jew jagħlaq dan il‑proċess.
Bl-istess mod, xejn f’din id-dispożizzjoni ma jindika li l-proċess teknoloġiku għandu jimplika xi intervent uman, u b’mod partikolari, huwa possibbli li dan il-proċess jinbeda manwalment, sabiex tinkiseb l-ewwel riproduzzjoni temporanja.
F’dan il-każ, għandu jiġi nnotat li l-proċess teknoloġiku kkonċernat jikkonsisti f’riċerka elettronika u awtomatika fl-artikli tal-istampa u identifikazzjoni u estrazzjoni ta’ dawn il-kliem gwida predefiniti, bil-għan li jinkitbu sunti tal‑artikli tal-istampa iktar effikaċi
F’dan il-kuntest, iseħħu tliet atti ta’ riproduzzjoni wara xulxin. Huma jimmaterjalizzaw ruħhom permezz tal-ħolqien ta’ fajl TIFF, imbagħad permezz ta’ fajl ta’ test, u fl-aħħar nett, permezz ta’ fajl li fih s-silta komposta minn ħdax-il kelma.
F’dan ir-rigward, huwa mill-ewwel paċifiku li l-ebda minn dawn l-atti ma jsir barra minn dan il-proċess teknoloġiku.
Imbagħad, fid-dawl tal-kunsiderazzjonijiet esposti fil-punti 30 sa 32 ta’ dan id-digriet, huwa irrilevanti li dan tal-aħħar jinbeda mill-inserzjoni manwali ta’ artikli tal-istampa fis-sistema tal-iskanjar diġitali, bil-għan li tinkiseb l-ewwel riproduzzjoni temporanja — il-ħolqien ta’ fajl TIFF — u li jingħalaq permezz ta’ att temporanju ta’ riproduzzjoni, jiġifieri l-ħolqien tal-fajl li fih is-silta komposta minn ħdax-il kelma.
Fl-aħħar nett, għandu jiġi nnotat li l-proċess teknoloġiku kkonċernat ma jistax jaħdem b’mod korrett u effikaċi mingħajr l-atti ta’ riproduzzjoni kkonċernati. Fil-fatt, huwa għandu l-għan li jidentifika artikli fl-istampa u li jieħu estratt, b’mod diġitali, tal-kliem gwida predefiniti, peress li tali riċerka elettronika teħtieġ it-trasformazzjoni ta’ dawn l-artikli, mill-forma stampata, f’data diġitali, għaliex din it-trasformazzjoni hija meħtieġa biex tiġi rrikonoxxuta din id-data, sabiex jiġu identifikati kliem gwida u sabiex jiġu estratti dawn tal-aħħar.
Kuntrarjament għal dak li sostna d-DDF, din il-konklużjoni ma hijiex invalidata mill-fatt li huwa possibbli li jinkitbu sunti ta’ artikli tal-istampa mingħajr riproduzzjoni. F’dan ir-rigward, huwa biżżejjed li wieħed jinnota li tali sunt isir barra mill-imsemmi proċess, li hija wara dan tal-aħħar, u dan ma jkunx b’hekk rilevanti sabiex jiġi evalwat jekk tali proċess jistax jiffunzjona b’mod tajjeb u effikaċi mingħajr atti ta’ riproduzzjoni kkonċernati.
Fid-dawl ta’ dak li ntqal qabel, ir-risposta għall-ewwel u t-tieni domandi hija li l-Artikolu 5(1) tad-Direttiva 2001/29 għandu jiġi interpretat fis-sens li atti ta’ riproduzzjoni magħmula matul il-proċess ta’ kisba ta’ data, bħal dawk fil-kawża prinċipali, jissodisfaw il-kundizzjoni li dawn l-atti għandhom ikunu parti integrali u essenzjali ta’ proċess teknoloġiku, minkejja l-fatt li jimplikaw intervent uman.
Fuq it-tielet u r-raba’ domandi dwar il-kundizzjoni li l-atti ta’ riproduzzjoni għandhom isegwu għan wieħed, jiġifieri li jippermettu t-trażmissjoni jew ta’ xogħol jew suġġett protett ieħor f’network bejn partijiet terzi minn intermedjarju, għall-użu legali ta’ tali xogħol jew ta’ tali suġġett
Permezz tat-tielet u raba’ domandi tagħha, li għandhom jiġu eżaminati flimkien, il-qorti tar-rinviju tistaqsi, essenzjalment, jekk l-Artikolu 5(1) tad‑Direttiva 2001/29 għandux jiġi interpretat fis-sens li l-atti ta’ riproduzzjoni temporanja li jkunu saru matul proċess ta’ kisba tad-data, bħal dawk fil-kawża prinċipali, huma konsistenti mal-kundizzjoni li l-atti ta’ riproduzzjoni għandhom isegwu għan wieħed, jiġifieri li tippermetti t-trażmissjoni ta’ xogħol jew materjal ieħor f’network bejn partijiet terzi minn intermedjarju, jew l-użu legali ta’ xogħol jew ta’ tali suġġett.
Għandu l-ewwel nett jiġi enfasizzat li l-atti ta’ rirpoduzzjoni kkonċernati ma għandhomx l-għan li jippermettu trażmissjoni f’network bejn partijiet terzi minn intermedjarju. F’dawn iċ-ċirkustanzi, għandu jiġi eżaminat jekk l-uniku għan ta’ dawn l-atti huwiex li jippermetti l-użu legali ta’ xogħol jew ta’ suġġett protett.
F’dan ir-rigward, hekk kif jirriżulta mill-premessa 33 tad‑Direttiva 2001/29, użu jitqies li jkun legali meta jkun awtorizzat mill‑proprjetarju tad-dritt ikkonċernat jew meta dan ma jkunx limitat mil‑leġiżlazzjoni applikabbli (sentenza Football Association Premier League et, iċċitata iktar ’il fuq, punt 168).
Fil-kawża prinċipali, għandu jiġi osservat, minn naħa, li fis‑sitwazzjoni deskritta mill-qorti tar-rinviju, li fiha ma jsirx l-aħħar att tal‑proċess teknoloġiku tal-kisba tad-data, jiġifieri silta komposta minn ħdax-il kelma, il-proċess teknoloġiku kkonċernat, inkluż għalhekk il-ħolqien ta’ fajl TIFF, il-fajl tat-test u l-fajl li fih silta komposta minn ħdax-il kelma, huwa intiż li jippermetti kitba iktar effikaċi tas-sunti ta’ artikli tal-istampa u, għalhekk, l-użu minnhom. Barra minn hekk, xejn fl-atti quddiem il-Qorti tal-Ġustizzja ma jindika li r-riżultat ta’ dan il-proċess teknoloġiku, jiġifieri silta komposta minn ħdax-il kelma, huwa intiż li jippermetti użu ieħor.
Fir-rigward tal-legalità jew in-nuqqas tagħha fl-imsemmi użu, huwa ċar li t‑tħejjija ta’ sunt tal-artikli tal-istampa ma hijiex, f’dan il-każ, awtorizzata mid‑detenturi tad-drittijiet f’dawn l-artikli. Madankollu, għandu jiġi nnotat li attività bħal din ma hijiex limitata mil-leġiżlazzjoni tal-Unjoni. Barra minn hekk, mill-affermazzjonijiet konkordanti ta’ Infopaq u tad-DDF jirriżulta li t-tħejjija tal-imsemmi sunt ma hijiex attività li hija limitata mil-leġiżlazzjoni Daniża.
F’dawn iċ-ċirkustanzi, tali użu ma jistax jitqies li huwa illegali.
Fid-dawl ta’ dak li ntqal preċedentement, ir-risposta għat-tielet u r-raba’ domandi hija li l-Artikolu 5(1) tad-Direttiva 2001/29 għandu jiġi interpretat fis-sens li att ta’ riproduzzjoni magħmul matul proċess ta’ kisba ta’ data, bħal dak fil-kawża prinċipali, huma konformi mal-kundizzjoni li l-atti ta’ riproduzzjoni għandhom isegwu għan wieħed, jiġifieri li jippermettu użu legali ta’ xogħol jew suġġett ieħor protett.
Fuq il-ħames u s-sitt domandi dwar il-kundizzjoni li l-atti ta’ riproduzzjoni ma għandux ikollhom sinjifikat ekonomiku indipendenti
Minħabba l-kuntest tal-kawża prinċipali kollha kemm hi, kif ukoll il-portata tad-domandi preċedenti, il-ħames u s-sitt domandi għandhom jinftiehmu li jirrigwardaw jekk att ta’ riproduzzjoni magħmul matul proċess ta’ kisba ta’ data, bħal dak fil-kawża prinċipali, jissodisfax il-kundizzjoni stabbilita fl-Artikolu 5(1) tad-Direttiva 2001/29, li tali atti ma għandhomx sinjifikat ekonomiku indipendenti.
F’dan ir-rigward, għandu jitfakkar li l-atti ta’ riproduzzjoni temporanji, fis-sens tal-imsemmi Artikolu 5(1) għandhom l-għan li jirrendu l-aċċess għax-xogħlijiet protetti u l-użu tagħhom possibbli. Dawn tal-aħħar għandhom valur ekonomiku proprju, u l-aċċess għalihom u l-użu tagħhom b’hekk neċessarjament jimplika sinjifikat ekonomiku (ara, f’dan is-sens, is-sentenza Football Association Premier League et, iċċitata iktar ’il fuq, punt 174).
Barra minn hekk, kif jirriżulta mill-premessa 33 tad-Direttiva 2001/29, l-atti ta’ riproduzzjoni — bħall-atti li bihom jippermettu l-browsing u l‑caching — huma maħsuba biex jiffaċilitaw l-użu ta’ xogħol jew biex jirrendu dan l‑użu iktar effikaċi. Għalhekk, huwa normali li dawn l-atti jippermettu l-kisba ta’ qligħ tal-produttività fil-kuntest ta’ dan l-użu, u li din għalhekk tirriżulta f’żieda ta’ qligħ jew fi tnaqqis tal-ispejjeż tal-produzzjoni.
Madankollu, l-imsemmija atti ma għandhomx ikollhom sinjifikat ekonomiku indipendenti, fis-sens li l-vantaġġ ekonomiku li joħroġ mill-implementazzjoni tagħhom ma għandu jkun la distint u lanqas separabbli mill-vantaġġ ekonomiku tal-użu legali tax-xogħol ikkonċernat u ma għandux jiġġenera vantaġġ ekonomiku addizzjonali, li jmur lil hinn minn dak li jinġieb mill-imsemmi użu tax-xogħol protett (ara, f’dan is-sens, is-sentenza Football Association Premier League et, iċċitata iktar ’il fuq, punt 175).
Iż-żieda ta’ produttività li tirriżulta mill-implementazzjoni ta’ att ta’ riproduzzjoni, bħal dak inkwistjoni fil-kawża prinċipali, ma jkollha ebda sinjifikat ekonomiku indipendenti bħal dan, sakemm il-vantaġġi ekonomiċi miksuba mill-applikazzjoni tagħhom jimmaterjalizzaw biss meta jseħħ l-użu tas‑suġġett riprodott, sabiex dawn la jkunu distinti u lanqas separabbli mill‑vantaġġi tal-użu tiegħu.
Minn naħa l-oħra, vantaġġ minn att ta’ riproduzzjoni temporanju huwa distint u separabbli jekk ikun probabbli li l-awtur jagħmel qligħ minħabba l‑isfruttament ekonomiku tar-riproduzzjonijiet temporanji nnifishom.
Dan japplika wkoll jekk l-atti ta’ riproduzzjoni temporanji jirriżultaw f’bidla fis-suġġett riprodott kif ikun jeżisti fil-mument ta’ twettiq tal-proċess teknoloġiku kkonċernat, minħabba li l-imsemmija atti ma jkunux intiżi li jiffaċilitaw l‑użu tiegħu, iżda l-użu ta’ suġġett differenti.
Għalhekk, ir-risposta għall-ħames u s-sitt domandi hija li l-Artikolu 5(1) tad-Direttiva 2001/29 għandu jiġi interpretat fis-sens li att ta’ riproduzzjoni magħmul matul proċess ta’ kisba ta’ data, bħal dak inkwistjoni fil-kawża prinċipali, jissodisfa l-kundizzjoni li dawn l-atti ma għandhomx sinjifikat ekonomiku indipendenti sakemm, minn naħa, l-implementazzjoni ta’ dawn l-atti ma jippermettux il-kisba ta’ benefiċċju addizzjonali, li jmur lil hinn minn dak li huwa bbażat fuq l-użu legali tax-xogħol protett u, min-naħa l-oħra, l-atti ta’ riproduzzjoni temporanji ma jwasslux għal bidla fix-xogħol.
Fuq is-seba’ domanda dwar il-kundizzjoni li permezz tagħha l-atti ta’ riproduzzjoni la jistgħu jagħmlu ħsara lill-isfruttament normali tax-xogħol u lanqas jikkawżaw dannu mhux ġustifikat lill-interessi leġittimi tad-detentur tad‑dritt
Permezz tas-seba’ domanda, il-qorti tar-rinviju tistaqsi, essenzjalment, jekk l-Artikolu 5(5) tad-Direttiva 2001/29 għandux jiġi interpretat fis-sens li atti ta’ riproduzzjoni magħmula matul proċess ta’ kisba ta’ data, bħal dawk inkwistjoni fil‑kawża prinċipali, għandhom jissodisfaw il-kundizzjoni li l-atti ta’ riproduzzjoni ma jistgħux jagħmlu ħsara lill-isfruttament normali tax-xogħol u lanqas li jikkawżaw dannu mhux ġustifikat lill-interessi leġittimi tal-detentur tad-dritt.
F’dan ir-rigward, huwa biżżejjed li jiġi kkonstatat li jekk dawn l-atti ta’ riproduzzjoni jissodisfaw il-kundizzjonijiet kollha tal-Artikolu 5(1) tad‑Direttiva 2001/29, kif interpretata mill-ġurisprudenza tal-Qorti tal-Ġustizzja, għandu jitqies li huma ma jaffettwawx l-isfruttament normali tax-xogħol u ma jippreġudikawx b’mod mhux ġustifikat l-interessi leġittimi tad-detentur tad-dritt (ara s-sentenza Football Association Premier League et, iċċitata iktar ’il fuq, punt 181).
Għalhekk, ir-risposta għas-seba’ domanda hija li l-Artikolu 5(5) tad‑Direttiva 2001/29 għandu jiġi interpretat fis-sens li jekk jissodisfaw il‑kundizzjonijiet tal-Artikolu 5(1) tal-imsemmija direttiva, l-atti ta’ riproduzzjoni temporanji magħmula matul proċess ta’ kisba ta’ data, bħal dak inkwistjoni fil‑kawża prinċipali, għandhom jitqiesu li jissodisfaw il-kundizzjoni li timponi li l‑atti ta’ riproduzzjoni la jistgħu jagħmlu ħsara lill-isfruttament normali tax‑xogħol u lanqas jikkawżaw dannu mhux ġustifikat lill-interessi leġittimi tad-detentur tad-dritt.
Fuq l-ispejjeż
Peress li l-proċedura għandha, fir-rigward tal-partijiet fil-kawża prinċipali, in-natura ta’ kwistjoni mqajma quddiem il-qorti tar-rinviju, hija din il-qorti li tiddeċiedi fuq l-ispejjeż. L-ispejjeż sostnuti għas-sottomissjoni tal-osservazzjonijiet lill-Qorti tal-Ġustizzja, barra dawk tal-imsemmija partijiet, ma jistgħux jitħallsu lura.
Għal dawn il-motivi, Il-Qorti tal-Ġustizzja (It-Tielet Awla) taqta’ u tiddeċiedi:
L-Artikolu 5(1) tad-Direttiva 2001/29/KE tal-Parlament Ewropew u tal-Kunsill, tat-22 ta’ Mejju 2001, dwar l-armonizzazzjoni ta’ ċerti aspetti ta’ drittijiet tal-awtur u drittijiet relatati fis-soċjetà tal-informazzjoni, għandu jiġi interpretat fis-sens li l-atti ta’ riproduzzjoni temporanji magħmula matul proċess imsejjaħ “ta’ ksib ta’ data”, bħal dak inkwistjoni fil-kawża prinċipali,
jissodisfaw il-kundizzjoni li dawn l-atti għandhom ikunu parti integrali u essenzjali tal-proċess teknoloġiku, minkejja l-fatt li jintroduċu u jagħlqu l-proċess u jinvolvu intervent uman;
jikkonformaw mal-kundizzjoni li l-atti ta’ riproduzzjoni għandhom isegwu għan wieħed, jiġifieri li jippermettu użu legali ta’ xogħol jew suġġett ieħor;
jissodisfaw il-kundizzjoni li dawn l-atti ma għandhomx sinjifikat ekonomiku indipendenti peress li, minn naħa, bl-implementazzjoni ta’ dawn ix-xogħlijiet ma jinkiseb l-ebda benefiċċju addizzjonali, lil hinn minn dak miksub mill-użu legali tax-xogħol protett u, min‑naħa l-oħra, l-atti ta’ riproduzzjoni ma jwasslux għal bidla fix-xogħol.
L-Artikolu 5(5) tad Direttiva 2001/29 għandu jiġi interpretat fis-sens li jekk jissodisfaw il-kundizzjonijiet tal-Artikolu 5(1) ta’ din id‑direttiva, l-atti ta’ riproduzzjoni temporanji magħmula matul proċess imsejjaħ “ta’ ksib ta’ data”, bħal dak inkwistjoni fil-kawża prinċipali, għandhom jitqiesu li jissodisfaw il-kundizzjoni li timponi li l-atti ta’ riproduzzjoni la jistgħu jagħmlu ħsara lill‑isfruttament normali tax-xogħol u lanqas jikkawżaw dannu mhux ġustifikat lill-interessi leġittimi tad-detentur tad-dritt.
Firem
SENTENZA TAL-QORTI TAL-ĠUSTIZZJA (Awla Manja)
ta’ Jannar 2012 ( *1 )
“Politika soċjali — Direttiva 2003/88/KE — Artikolu 7 — Dritt għal-leave annwali mħallas — Kundizzjoni għall-għoti tad-dritt imposta minn leġiżlazzjoni nazzjonali — Assenza tal-ħaddiem — Tul tad-dritt għal-leave skont in-natura tal-assenza — Leġiżlazzjoni nazzjonali li tmur kontra d-Direttiva 2003/88 — Rwol tal-qorti nazzjonali”
Fil-Kawża C-282/10,
li għandha bħala suġġett talba għal deċiżjoni preliminari taħt l-Artikolu 267 TFUE, imressqa mill-Cour de Cassation (Franza), permezz ta’ deċiżjoni tat-2 ta’ Ġunju 2010, li waslet fil-Qorti tal-Ġustizzja fis-7 ta’ Ġunju 2010, fil-proċedura
Maribel Dominguez
vs
Centre informatique du Centre Ouest Atlantique,
Préfet de la région Centre,
IL-QORTI TAL-ĠUSTIZZJA (Awla Manja),
komposta minn V. Skouris, President, A. Tizzano, J. N. Cunha Rodrigues, K. Lenaerts u U. Lõhmus, Presidenti ta’ Awla, A. Rosas, E. Levits (Relatur), A. Ó Caoimh, L. Bay Larsen, T. von Danwitz u A. Arabadjiev, Imħallfin,
Avukat Ġenerali: V. Trstenjak,
Reġistratur: R. Şereş, Amministratur,
wara li rat il-proċedura bil-miktub u wara s-seduta tas-17 ta’ Mejju 2011,
wara li kkunsidrat l-osservazzjonijiet ippreżentati:
għal M. Dominguez, minn H. Masse-Dessen u V. Lokiec, avukati,
għas-Centre informatique du Centre Ouest Atlantique, minn D. Célice, avukat,
għall-Gvern Franċiż, minn G. de Bergues kif ukoll minn A. Czubinski u N. Rouam, bħala aġenti,
għall-Gvern Daniż, minn S. Juul Jørgensen, bħala aġent,
għall-Gvern Olandiż, minn C. Wissels u M. Noort, bħala aġenti,
għall-Kummissjoni Ewropea, minn M. van Beek u M. Van Hoof, bħala aġenti,
wara li semgħet il-konklużjonijiet tal-Avukat Ġenerali fis-seduta tat-8 ta’ Settembru 2011,
tagħti l-preżenti
Sentenza
It-talba għal deċiżjoni preliminari tirrigwarda l-interpretazzjoni tal-Artikolu 7 tad-Direttiva 2003/88/KE tal-Parlament Ewropew u tal-Kunsill, tal-4 ta’ Novembru 2003, li tikkonċerna ċerti aspetti tal-organizzazzjoni tal-ħin tax-xogħol (ĠU Edizzjoni Speċjali bil-Malti, Kapitolu 5, Vol. 4, p. 381).
Din it-talba tressqet fil-kuntest ta’ kawża bejn M. Dominguez u l-persuna li timpjegaha, is-Centre informatique du Centre Ouest Atlantique (iktar ’il quddiem iċ-“CICOA”), li tirrigwarda t-talba ta’ M. Dominguez sabiex tibbenifika minn leave annwali mħallas li ma tteħidx fir-rigward tal-perijodu bejn ix-xahar ta’ Novembru 2005 u dak ta’ Jannar 2007 minħabba waqfien mix-xogħol li sar wara inċident u, sussidjarjament, kumpens għad-danni.
Il-kuntest ġuridiku
Il-leġiżlazzjoni tal-Unjoni
L-Artikolu 1 tad-Direttiva 2003/88 jipprovdi:
“Għan u skop
Din id-Direttiva tistabbilixxi ħtiġiet minimi tas-siġurtà u s-saħħa għall-organizzazzjoni tal-ħin tax-xogħol.
Din id-Diretiva tapplika għal:
(a)
il-perjodi minimi  ta’  leave annwali
L-Artikolu 7 ta’ din id-direttiva huwa redatt kif ġej:
“Leave annwali
L-Istati Membri għandhom jieħdu l-miżuri meħtieġa ħalli jassiguraw li kull ħaddiem ikun intitolat għal-leave annwali bil-ħlas ta’ mill-anqas erba’ ġimgħat b’konformità mal-kondizzjonijiet għall-intitolament għal, u l-għoti ta’, leave bħal dan stabbilit bil-leġislazzjoni nazzjonali u/jew bil-prattika.
Il-perjodu minimu ta’ leave annwali bil-ħlas ma jistax ikun mibdul b’pagament ta’ benefiċċji bħala kumpens, apparti minn meta r-relazzjoni ta’ l-impieg tkun ġiet itterminata.”
L-Artikolu 15 ta’ din id-direttiva jipprovdi:
“Disposizzjonijiet l-aktar favorevoli
Din id-Direttiva m’għandhiex taffettwa d-dritt ta’ l-Istati Membri li japplikaw jew jintroduċu liġijiet, regolamenti jew disposizzjonijiet amministrattivi aktar favorevoli għal-protezzjoni tas-saħħa u s-sigurtà ta’ ħaddiema jew li jiffaċilitaw jew jippermettu l-applikazzjoni ta’ ftehim kollettiv jew ta’ ftehim oħrajn konklużi bejn iż-żewġ naħat ta’ l-industrija li huma aktar favorevoli għal-protezzjoni tas-saħħa u s-sigurtà tal-ħaddiema.”
L-Artikolu 17 tad-Direttiva 2003/88 jipprevedi li l-Istati Membri jistgħu jidderogaw minn ċerti dispożizzjonijiet ta’ din id-direttiva. Ebda deroga ma hija ammessa fir-rigward tal-Artikolu 7 tal-imsemmija direttiva.
Il-leġiżlazzjoni nazzjonali
L-ewwel paragrafu tal-Artikolu L. 223-2 tal-Code du travail (Kodiċi tax-xogħol) jipprovdi:
“Il-ħaddiem li, matul is-sena ta’ riferiment, juri li kien impjegat mal-istess prinċipal għal żmien ekwivalenti għal minimu ta’ xahar xogħol effettiv, għandu d-dritt għal-leave li t-tul tiegħu huwa stabbilit bir-rata ta’ jumejn u nofs tax-xogħol għal kull xahar xogħol bil-kundizzjoni li t-tul totali tal-leave li jista’ jittieħed ma jeċċedix tletin jum tax-xogħol.”
Skont l-Artikolu L. 223-4 tal-istess Code du travail:
“Għall-finijiet tad-determinazzjoni tat-tul tal-leave, il-perijodi ekwivalenti għal erba’ ġimgħat jew erbgħa u għoxrin jum tax-xogħol għandhom jammontaw għal xahar xogħol effettiv. Il-perijodi tal-leave mħallas, il-mistrieħ kompensattiv , il-perijodi ta’ leave tal-maternità , il-jiem ta’ mistrieħ miksuba minħabba t-tnaqqis fil-ħin tax-xogħol u l-perijodi limitati għal sena kontinwa li fiha l-eżekuzzjoni tal-kuntratt tax-xogħol ikun sospiż minħabba inċident fuq il-post tax-xogħol jew mard ikkaġunat mix-xogħol, jitqiesu bħala perijodi ta’ xogħol effettiv .”
Ir-raba’ paragrafu tal-Artikolu XIV tar-regoli mudell annessi mal-ftehim kollettiv nazzjonali tax-xogħol tal-persunal tal-korpi tas-sigurtà soċjali jipprovdi:
“Id-dritt għal-leave annwali ma jingħatax f’sena partikolari fejn l-assenzi minħabba mard jew mard fit-tul iwassal għal waqfien mix-xogħol ta’ tnax-il xahar konsekuttiv jew iktar,  dan jingħata mill-ġdid fid-data meta l-impjegat jerġa’ jibda jaħdem, bit-tul tal-leave stabbilit proporzjonalment maż-żmien tax-xogħol effettiv li ma jkunx għadu wassal għall-għoti ta’ leave annwali.”
Il-kawża prinċipali u d-domandi preliminari
M. Dominguez, impjegata maċ-CICOA mill-1987, taqa’ taħt il-ftehim kollettiv nazzjonali tax-xogħol tal-persunal tal-korpi tas-sigurtà soċjali. Wara inċident li seħħ fit-traġitt bejn ir-residenza tagħha u l-post tax-xogħol tagħha, hija waqfet milli tidħol għax-xogħol matul il-perijodu bejn it-3 ta’ Novembru 2005 u s-7 ta’ Jannar 2007.
M. Dominguez aġixxiet quddiem il-Qorti Industrijali u mbagħad quddiem il-Cour d’appel de Limoges (Qorti tal-Appell ta’ Limoges) sabiex tingħata 22.5 jum ta’ leave mħallas għal dan il-perijodu u, sussidjarjament, il-ħlas ta’ kumpens minflok il-leave.
Peress li dawn il-qrati ċaħdu t-talbiet tagħha, M. Dominguez appellat quddiem il-Cour de Cassation. Hija ssostni li l-inċident fit-traġitt bejn ir-residenza tagħha u l-post tax-xogħol tagħha huwa inċident tax-xogħol li jaqa’ taħt l-istess regoli applikabbli għal dan tal-aħħar. Għalhekk, skont l-Artikolu L. 223-4 tal-Code du travail, il-perijodu ta’ sospensjoni tal-kuntratt tax-xogħol tagħha wara l-inċident fit-traġitt kellu jitqies bħala żmien tax-xogħol effettiv għall-kalkolu tal-leave mħallas tagħha.
Fid-dawl tal-ġurisprudenza tal-Qorti tal-Ġustizzja dwar l-Artikolu 7 tad-Direttiva 2003/88, il-Cour de Cassation kellha dubji fir-rigward tal-kompatibbiltà tad-dispożizzjonijiet nazzjonali rilevanti ma’ dan l-artikolu.
F’dawn iċ-ċirkustanzi, il-Cour de Cassation iddeċidiet li tissospendi l-proċeduri quddiemha u li tagħmel id-domandi preliminari li ġejjin lill-Qorti tal-Ġustizzja:
“1)
L-Artikolu 7(1) tad-Direttiva 2003/88 għandu jiġi interpretat fis-sens li jipprekludi dispożizzjonijiet jew prattiki nazzjonali li jipprevedu li d-dritt għall-leave annwali huwa suġġett għal minimu ta’ xogħol effettiv ta’ għaxart ijiem (jew xahar) matul il-perijodu ta’ riferiment?
Jekk iva, l-Artikolu 7 tad-Direttiva 2003/88, li joħloq obbligu partikolari għal min iħaddem, sa fejn jagħti dritt għal leave bil-ħlas [mħallas] għall-benefiċċju tal-ħaddiem li huwa assenti għal raġunijiet ta’ saħħa matul perijodu ugwali jew itwal minn sena, jobbliga lill-qorti nazzjonali, li quddiemha titressaq kawża bejn individwi, li twarrab dispożizzjoni nazzjonali kuntrarja, li f’dan il-każ tissuġġetta d-disponibbiltà tad-dritt għal-leave bil-ħlas annwali għal xogħol effettiv ta’ mill-inqas għaxart ijiem matul is-sena ta’ riferiment?
Sa fejn l-Artikolu 7 tad-Direttiva 2003/88 ma jagħmel ebda distinzjoni bejn il-ħaddiema skont jekk l-assenza tagħhom mix-xogħol matul il-perijodu ta’ riferiment hijiex dovuta għal inċident fuq il-post tax-xogħol, mard ikkaġunat mix-xogħol, inċident tal-ivjaġġar jew mard mhux ikkaġunat mix-xogħol, il-ħaddiema għandhom, bis-saħħa ta’ dan it-test, dritt għal-leave bil-ħlas għal perijodu identiku irrispettivament mill-oriġini tal-assenza tagħhom għal raġunijiet ta’ saħħa, jew inkella dan it-test għandu jiġi interpretat fis-sens li ma jipprekludix li l-perijodu tal-leave bil-ħlas jista’ jkun differenti skont l-oriġini tal-assenza tal-ħaddiem, sa fejn f’ċerti ċirkustanzi l-liġi nazzjonali tipprevedi perijodu ta’ leave bil-ħlas għola mill-perijodu minimu ta’ erba’ ġimgħat previst mid-direttiva?”
Fuq l-ewwel domanda
Permezz tal-ewwel domanda tagħha, il-qorti tar-rinviju tistaqsi, essenzjalment, jekk l-Artikolu 7(1) tad-Direttiva 2003/88 għandux jiġi interpretat fis-sens li jipprekludi dispożizzjonijiet jew prattiki nazzjonali li jipprovdu li d-dritt għal-leave annwali mħallas ikun suġġett għal perijodu ta’ xogħol effettiv minimu ta’ għaxart ijiem jew xahar matul il-perijodu ta’ riferiment.
F’dan ir-rigward, għandu jitfakkar li, skont ġurisprudenza stabbilita, id-dritt għal-leave annwali mħallas ta’ kull ħaddiem għandu jitqies li huwa prinċipju tad-dritt soċjali tal-Unjoni ta’ importanza partikolari, li minnu ma tistax issir deroga u li implementazzjoni tiegħu mill-awtoritajiet nazzjonali kompetenti għandha ssir biss fil-limiti espressament stipulati fid-Direttiva tal-Kunsill 93/104/KE, tat-23 ta’ Novembru 1993, dwar xi aspetti tal-organizzazzjoni tal-ħin tax-xogħol (ĠU Edizzjoni Speċjali bil-Malti, Kapitolu 5, Vol. 2, p. 197), liema direttiva ġiet ikkodifikata bid-Direttiva 2003/88 (ara s-sentenzi tas-26 ta’ Ġunju 2001, BECTU, C-173/99, Ġabra p. I-4881, punt 43; tal-20 ta’ Jannar 2009, Schultz-Hoff et, C-350/06 u C-520/06, Ġabra p. I-179, punt 22, kif ukoll tat-22 ta’ Novembru 2011, KHS, C-214/10, Ġabra p. I-11757, punt 23).
Għalhekk, id-Direttiva 93/104 għandha tiġi interpretata fis-sens li tipprekludi lill-Istati Membri milli jillimitaw unilateralment id-dritt għal-leave annwali mħallas lill-ħaddiema kollha, bl-applikazzjoni ta’ kundizzjoni għall-għoti ta’ dan id-dritt li għandha l-effett li teskludi ċerti ħaddiema mill-benefiċċju ta’ dan tal-aħħar (sentenza BECTU, iċċitata iktar ’il fuq, punt 52).
Ċertament l-Istati Membri jistgħu jiddefinixxu, fil-leġiżlazzjoni interna tagħhom, il-kundizzjonijiet ta’ eżerċizzju u ta’ implementazzjoni tad-dritt għal-leave annwali mħallas, iżda ma jistgħux madankollu jissuġġettaw għal xi kundizzjoni kwalunkwe l-kostituzzjoni stess ta’ dan id-dritt (ara s-sentenza Schultz-Hoff et, iċċitata iktar ’il fuq, punt 46).
Għalhekk, il-modalitajiet ta’ eżekuzzjoni u ta’ applikazzjoni neċessarji għall-implementazzjoni tar-rekwiżiti tad-Direttiva 93/104, ikkodifikati bid-Direttiva 2003/88, jistgħu jinvolvu ċerti diverġenzi fir-rigward tal-kundizzjonijiet ta’ eżerċizzju tad-dritt għal-leave annwali mħallas, iżda din id-direttiva ma tippermettix lill-Istati Membri li jeskludu l-ħolqien stess ta’ dritt espressament mogħti lill-ħaddiema kollha (sentenzi ċċitati iktar ’il fuq BECTU, punt 55, kif ukoll Schultz-Hoff et, punt 47).
Barra minn hekk, peress li d-Direttiva 2003/88 ma tagħmel ebda distinzjoni bejn il-ħaddiema li huma assenti mix-xogħol minħabba leave tal-mard, matul il-perijodu ta’ riferiment, u dawk li fil-fatt ħadmu matul l-imsemmi perijodu (ara s-sentenza Schultz-Hoff et, iċċitata iktar ’il fuq, punt 40), jirriżulta li, fir-rigward ta’ ħaddiema bil-leave tal-mard debitament preskritt, id-dritt għal-leave annwali mħallas mogħti minn din id-direttiva lill-ħaddiema kollha ma jistax jiġi ssuġġettat minn Stat Membru għall-kundizzjoni li l-ħaddiem ikun fil-fatt ħadem matul il-perijodu ta’ riferiment stabbilit mill-imsemmi Stat.
Mill-premess jirriżulta li l-Artikolu 7(1) tad-Direttiva 2003/88 għandu jiġi interpretat fis-sens li jipprekludi dispożizzjonijiet jew prattiki nazzjonali li jipprevedu li d-dritt għal-leave annwali mħallas ikun suġġett għal perijodu ta’ xogħol effettiv minimu ta’ għaxart ijiem jew ta’ xahar matul il-perijodu ta’ riferiment.
Fuq it-tieni domanda
Permezz tat-tieni domanda tagħha, il-qorti tar-rinviju tistaqsi, essenzjalment, jekk l-Artikolu 7 tad-Direttiva 2003/88 għandux jiġi interpretat fis-sens li, f’kawża bejn individwi, dispożizzjoni nazzjonali li tipprevedi li d-dritt għal-leave annwali mħallas ikun suġġett għal perijodu ta’ xogħol effettiv minimu matul il-perijodu ta’ riferiment, b’mod kuntrarju għall-istess Artikolu 7, għandha tiġi skartata.
Fl-ewwel lok, għandu jiġi rrilevat li l-kwistjoni ta’ jekk dispożizzjoni nazzjonali, sa fejn din tkun kuntrarja għad-dritt tal-Unjoni, għandhiex tibqa’ inapplikata tqum biss jekk jirriżulta li ebda interpretazzjoni konformi ma’ din id-dispożizzjoni ma tkun possibbli.
F’dan ir-rigward, minn ġurisprudenza stabbilita jirriżulta li, meta japplikaw il-liġi interna, il-qrati nazzjonali huma marbuta li jinterpretawha, sa fejn huwa possibbli, fid-dawl tat-test u tal-għan tad-direttiva inkwistjoni sabiex jintlaħaq ir-riżultat previst minnha u, b’hekk, tikkonforma ruħha mat-tielet paragrafu tal-Artikolu 288 TFUE. Dan l-obbligu ta’ interpretazzjoni konformi tad-dritt nazzjonali huwa fil-fatt inerenti għas-sistema tat-Trattat FUE għaliex dan jippermetti lill-qrati nazzjonali li jiggarantixxu, fil-kuntest tal-kompetenzi tagħhom, l-effettività sħiħa tad-dritt tal-Unjoni meta dawn jiddeċiedu l-kawżi li jkollhom quddiemhom (ara, b’mod partikolari, is-sentenzi tal-5 ta’ Ottubru 2004, Pfeiffer et, C-397/01 sa C-403/01, Ġabra p. I-8835, punt 114; tat-23 ta’ April 2009, Angelidaki et, C-378/07 sa C-380/07, Ġabra p. I-3071, punti 197 u 198, kif ukoll is-sentenza tad-19 ta’ Jannar 2010, Kücükdeveci, C-555/07, Ġabra p. I-365, punt 48).
Ċertament, dan il-prinċipju ta’ interpretazzjoni konformi tad-dritt nazzjonali għandu ċerti limiti. Għalhekk, l-obbligu tal-qorti nazzjonali li tirreferi għall-kontenut ta’ direttiva meta din tinterpreta u tapplika r-regoli rilevanti tad-dritt intern huwa limitat mill-prinċipji ġenerali tad-dritt u ma jistax iservi bħala bażi għal interpretazzjoni contra legem tad-dritt nazzjonali (ara s-sentenzi tal-15 ta’ April 2008, Impact, C-268/06, Ġabra p. I-2483, punt 100, kif ukoll Angelidaki et, iċċitata iktar ’il fuq, punt 199).
Fil-kawża prinċipali, il-qorti tar-rinviju tgħid li ġiet ikkonfrontata b’din il-limitazzjoni. Skont din il-qorti, l-ewwel paragrafu tal-Artikolu L. 223-2 tal-Code du travail, li jipprovdi li d-dritt għal-leave annwali mħallas huwa suġġett għal xogħol effettiv minimu ta’ xahar matul il-perijodu ta’ riferiment, ma jistax jiġi interpretat b’mod konformi mal-Artikolu 7 tad-Direttiva 2003/88.
F’dan ir-rigward, għandu jitfakkar li l-prinċipju ta’ interpretazzjoni konformi jeħtieġ li l-qrati nazzjonali jagħmlu dak kollu li jinsab fil-kompetenza tagħhom, billi jieħdu inkunsiderazzjoni d-dritt intern kollu u billi japplikaw metodi ta’ interpretazzjoni rikonoxxuti minnu, sabiex tiġi ggarantita l-effettività sħiħa tad-direttiva inkwistjoni u sabiex tinstab soluzzjoni konformi mal-għan imfittex minnha (ara s-sentenzi tal-4 ta’ Lulju 2006, Adeneler et, C-212/04, Ġabra p. I-6057, punt 111, kif ukoll Angelidaki et, iċċitata iktar ’il fuq, punt 200).
Fil-kawża prinċipali, l-Artikolu L. 223-4 tal-Code du travail, li jikkunsidra ċerti perijodi ta’ assenza mix-xogħol bħala li ma jeħtiġux ir-rekwiżit ta’ xogħol effettiv matul il-perijodu ta’ riferiment, jikkostitwixxi parti integrali mid-dritt intern li għandu jittieħed inkunsiderazzjoni mill-qrati nazzjonali.
Fil-fatt, jekk l-Artikolu L. 223-4 tal-Code du travail jiġi interpretat mill-qorti nazzjonali fis-sens li perijodu ta’ assenza minħabba inċident fit-traġitt lejn jew mill-post tax-xogħol għandu jitqies bħala perijodu ta’ assenza mix-xogħol minħabba inċident tax-xogħol sabiex l-Artikolu 7 tad-Direttiva 2003/88 jingħata l-effett sħiħ tiegħu, tali qorti ma tiġix ikkonfrontata bil-limitazzjoni tal-interpretazzjoni konformi tal-Artikolu L. 223-2 tal-Code du travail, invokat fil-punt 26 ta’ din is-sentenza.
F’dan ir-rigward, għandu jiġi rrimarkat li l-Artikolu 7 tad-Direttiva 2003/88 ma jagħmel ebda distinzjoni bejn il-ħaddiema assenti matul il-perijodu ta’ riferiment b’leave tal-mard u dawk li fil-fatt ħadmu matul dan il-perijodu (ara l-punt 20 ta’ din is-sentenza). Minn dan isegwi li d-dritt għal-leave annwali mħallas ta’ ħaddiem assenti mix-xogħol għal raġunijiet ta’ saħħa matul il-perijodu ta’ riferiment ma jistax jiġi suġġett minn Stat Membru għall-obbligu li jkun wettaq xogħol effettiv matul dan l-istess perijodu. Għalhekk, skont l-Artikolu 7 tad-Direttiva 2003/88, kull ħaddiem, kemm jekk ikun ħa leave tal-mard matul l-imsemmi perijodu ta’ riferiment minħabba inċident li jkun seħħ fil-post tax-xogħol jew f’xi post ieħor, kif ukoll jekk dan il-leave ikun ħadu minħabba mard ta’ kwalunkwe natura jew oriġini li tkun, ma jistax ikollu d-dritt tiegħu għal-leave annwali mħallas ta’ mill-inqas erba’ ġimgħat affettwat.
Mill-premess jirriżulta li huwa l-kompitu tal-qorti tar-rinviju li tivverifika, billi tieħu inkunsiderazzjoni d-dritt intern fl-intier tiegħu, b’mod partikolari l-Artikolu L. 223-4 tal-Code du travail, u billi tapplika metodi ta’ interpretazzjoni rikonoxxuti minnu, sabiex tiggarantixxi l-effettività sħiħa tad-Direttiva 2003/88 u twassal għal soluzzjoni konformi mal-għan imfittex minnha, jekk hija tistax tasal għal interpretazzjoni ta’ dan id-dritt li tippermetti li l-assenza tal-ħaddiem minħabba inċident matul it-traġitt lejn jew mill-post tax-xogħol titqies bħala wieħed mill-każijiet imsemmija fl-imsemmi artikolu tal-Code du travail.
Fil-każ li tali interpretazzjoni ma hijiex possibbli, għandu jiġi eżaminat jekk l-Artikolu 7(1) tad-Direttiva 2003/88 jipproduċix effett dirett u, jekk ikun il-każ, jekk M. Dominguez tistax tinvoka dan fil-konfront tal-konvenuti fil-kawża prinċipali, b’mod partikolari kontra l-persuna li timpjegaha, jiġifieri iċ-CICOA, fid-dawl tan-natura ġuridika ta’ dawn tal-aħħar.
F’dan ir-rigward, minn ġurisprudenza stabbilita tal-Qorti tal-Ġustizzja jirriżulta li, fil-każijiet kollha fejn id-dispożizzjonijiet ta’ direttiva jidhru, mill-perspettiva tal-kontenut tagħhom, inkundizzjonati u suffiċjentement preċiżi, l-individwi jistgħu jinvokawhom quddiem il-qrati nazzjonali kontra l-Istat Membru, meta dan ikun naqas milli jittrasponi d-direttiva fid-dritt nazzjonali fit-termini previsti jew meta dan jittrasponiha b’mod inkorrett (ara, b’mod partikolari, is-sentenza Pfeiffer et, iċċitata iktar ’il fuq, punt 103 kif ukoll il-ġurisprudenza ċċitata).
Issa, l-Artikolu 7 tad-Direttiva 2003/88 jissodisfa dawn il-kriterji peress li jimponi fuq l-Istati Membri, f’termini li ma humiex ekwivoki, obbligu ta’ riżultat preċiż u li ma jinkludi l-ebda kundizzjoni dwar l-applikazzjoni tar-regola li huwa jistabbilixxi, li jikkonsisti fl-għoti lil kull ħaddiem ta’ leave annwali mħallas ta’ mill-inqas erba’ ġimgħat.
Anki jekk l-Artikolu 7 tad-Direttiva 2003/88 iħalli lill-Istati Membri ċertu marġni ta’ diskrezzjoni fl-adozzjoni tal-kundizzjonijiet tal-ksib u tal-għoti tad-dritt għal-leave annwali mħallas li huwa jistipula, dan il-fatt madankollu ma jaffettwax in-natura preċiża u inkundizzjonata tal-obbligu previst minn dan l-artikolu. F’dan ir-rigward, għandu jiġi nnotat li l-Artikolu 7 tad-Direttiva 2003/88 ma jidhirx fost id-dispożizzjonijiet ta’ din id-direttiva li minnhom l-Artikolu 17 tagħha jippermetti li ssir deroga. Għalhekk, huwa possibbli li tiġi ddeterminata l-protezzjoni minima li għandha, fi kwalunkwe każ, tiġi implementata mill-Istati Membri taħt dan l-Artikolu 7 (ara, bħala analoġija, is-sentenza Pfeiffer et, iċċitata iktar ’il fuq, punt 105).
Peress li l-Artikolu 7(1) tad-Direttiva 2003/88 jissodisfa l-kundizzjonijiet meħtieġa sabiex jipproduċi effett dirett, għandu jiġi kkonstatat ukoll li ċ-CICOA, wieħed miż-żewġ konvenuti fil-kawża prinċipali, li jimpjega lil M. Dominguez, huwa korp li jaġixxi fil-qasam tas-sigurtà soċjali.
Huwa veru li, skont ġurisprudenza stabbilita, direttiva ma tistax fiha nfisha toħloq obbligi fil-konfront ta’ individwu u għaldaqstant ma tistax tiġi invokata bħala tali kontra tiegħu (ara, b’mod partikolari, is-sentenzi tal-14 ta’ Lulju 1994, Faccini Dori, C-91/92, Ġabra p. I-3325, punt 20; tas-7 ta’ Marzu 1996, El Corte Inglés, C-192/94, Ġabra p. I-1281, punt 15; Pfeiffer et, iċċitata iktar ’il fuq, punt 108, kif ukoll Kücükdeveci, iċċitata iktar ’il fuq, punt 46).
Madankollu, għandu jitfakkar li, meta l-individwi huma f’pożizzjoni li jipprevalixxu ruħhom minn direttiva mhux fil-konfront ta’ individwu iżda fil-konfront ta’ Stat, huma jistgħu jagħmlu dan, tkun xi tkun il-kwalità li fiha dan tal-aħħar jaġixxi, jiġifieri bħala persuna li timpjega jew bħala awtorità pubblika. Fi kwalunkwe każ minnhom, jeħtieġ fil-fatt li jiġi evitat li l-Istat ikun jista’ jieħu vantaġġ mill-ksur tiegħu tad-dritt tal-Unjoni (ara, f’dan is-sens, is-sentenzi tas-26 ta’ Frar 1986, Marshall, 152/84, Ġabra p. 723, punt 49; tat-12 ta’ Lulju 1990, Foster et, C-188/89, Ġabra p. I-3313, punt 17, kif ukoll tal-14 ta’ Settembru 2000, Collino u Chiappero, C-343/98, Ġabra p. I-6659, punt 22).
B’dan il-mod, jidher fost in-numru ta’ entitajiet li fil-konfront tagħhom jistgħu jiġu invokati d-dispożizzjonijiet ta’ direttiva li jista’ jkollhom effetti diretti korp li, tkun xi tkun il-forma ġuridika tiegħu, ikun ġie inkarigat bis-saħħa ta’ att tal-awtorità pubblika li jwettaq, taħt il-kontroll tagħha, servizz ta’ interess pubbliku u li jkollu, għal dan il-għan, setgħat eżorbitanti fid-dawl tar-regoli applikabbli fir-relazzjonijiet bejn l-individwi (ara, b’mod partikolari, is-sentenzi Foster et, iċċitata iktar ’il fuq, punt 20; Collino u Chiappero, iċċitata iktar ’il fuq, punt 23, kif ukoll tad-19 ta’ April 2007, Farrell, C-356/05, Ġabra p. I-3067, punt 40).
Għalhekk, huwa l-kompitu tal-qorti nazzjonali li tivverifika jekk l-Artikolu 7(1) tad-Direttiva 2003/88 jistax jiġi invokat fil-konfront taċ-CICOA.
Fl-affermattiv, l-Artikolu 7 tad-Direttiva 2003/88, inkwantu jissodisfa l-kundizzjonijiet meħtieġa tal-effett dirett, ikollu l-konsegwenza li l-qorti nazzjonali jkollha tiskarta kull dispożizzjoni nazzjonali kuntrarja.
Fin-negattiv, għandu jitfakkar li anki dispożizzjoni ċara, preċiża u inkundizzjonata ta’ direttiva intiża sabiex tikkonferixxi drittijiet jew sabiex timponi obbligi fuq individwi ma tistax tiġi applikata bħala tali fil-kuntest ta’ kawża bejn individwi biss (ara s-sentenza Pfeiffer et, iċċitata iktar ’il fuq, punt 109).
F’sitwazzjoni bħal din, il-parti leża min-nuqqas ta’ konformità tad-dritt nazzjonali mad-dritt tal-Unjoni tista’ xorta waħda tipprevalixxi ruħha mill-ġurisprudenza li toħroġ mis-sentenza tad-19 ta’ Novembru 1991, Francovich et (C-6/90 u C-9/90, Ġabra p. I-5357), sabiex tikseb, jekk ikun il-każ, kumpens għad-dannu subit.
Konsegwentement, għat-tieni domanda għandha tingħata r-risposta
li huwa l-kompitu tal-qorti tar-rinviju li tivverifika, billi tieħu inkunsiderazzjoni d-dritt intern fl-intier tiegħu, partikolarment l-Artikolu L. 223-4 tal-Code du travail, u billi tapplika metodi ta’ interpretazzjoni rikonoxxuti minnu, sabiex tiggarantixxi l-effett sħiħ tal-Artikolu 7 tad-Direttiva 2003/88 u twassal għal soluzzjoni konformi mal-għan imfittex minnha, jekk hija tistax tasal għal interpretazzjoni ta’ dan id-dritt li tippermetti li l-assenza tal-ħaddiem minħabba inċident matul it-traġitt lejn jew mill-post tax-xogħol titqies bħala wieħed mill-każijiet imsemmija fl-imsemmi artikolu tal-Code du travail.
jekk interpretazzjoni bħal din ma hijiex possibbli, huwa l-kompitu tal-qorti nazzjonali li tivverifika jekk, fid-dawl tan-natura ġuridika tal-konvenuti fil-kawża prinċipali, l-effett dirett tal-Artikolu 7(1) tad-Direttiva 2003/88 jistax jiġi invokat fil-konfront tagħhom.
fin-nuqqas tal-qorti nazzjonali li tilħaq ir-riżultat preskritt mill-Artikolu 7 tad-Direttiva 2003/88, il-parti leża min-nuqqas ta’ konformità tad-dritt nazzjonali mad-dritt tal-Unjoni tista’ madankollu tipprevalixxi ruħha mis-sentenza Francovich et, iċċitata iktar ’il fuq, sabiex tikseb, jekk ikun il-każ, kumpens għad-dannu subit.
Fuq it-tielet domanda
Bit-tielet domanda tagħha, il-qorti tar-rinviju tistaqsi, essenzjalment, jekk l-Artikolu 7 tad-Direttiva 2003/88 għandux jiġi interpretat fis-sens li jipprekludi dispożizzjoni nazzjonali li tipprovdi, skont l-oriġini tal-assenza tal-ħaddiem b’leave tal-mard, perijodu ta’ leave mħallas annwali li jkun itwal jew ugwali għall-perijodu minimu ta’ erba’ ġimgħat iggarantit minn din id-direttiva.
F’dan ir-rigward, għandu jitfakkar, kif ikkonstatat fil-punt 30 ta’ din is-sentenza, li l-Artikolu 7 tad-Direttiva 2003/88 ma jagħmel ebda distinzjoni fuq il-bażi tal-oriġini tal-assenza tal-ħaddiem li jkun b’leave tal-mard, debitament preskritt, b’mod li kull ħaddiem li jkun ħa leave tal-mard minħabba inċident li jkun seħħ fil-post tax-xogħol jew f’xi post ieħor, jew minħabba mard ta’ kwalunkwe natura jew oriġini li tkun, għandu d-dritt għal-leave annwali mħallas ta’ mill-inqas erba’ ġimgħat.
Madankollu, kif irrilevat kemm mill-Avukat Ġenerali fil-punt 178 tal-konklużjonijiet tagħha u kif ukoll mill-Kummissjoni Ewropea fl-osservazzjonijiet bil-miktub tagħha, il-konstatazzjoni li saret fil-punt preċedenti ma timplikax għal daqshekk li d-Direttiva 2003/88 tipprekludi dispożizzjonijiet nazzjonali li jipprovdu dritt għal-leave annwali mħallas ta’ perijodu li jkun itwal minn erba’ ġimgħat, mogħti taħt il-kundizzjonijiet ta’ ksib u ta’ għoti stabbiliti mill-istess dritt nazzjonali.
Fil-fatt, mill-kliem tal-Artikoli 1(1) u (2)(a), 7(1) u 15 tad-Direttiva 2003/88 jirriżulta b’mod espliċitu li l-għan ta’ din tal-aħħar huwa limitat għall-iffissar ta’ rekwiżiti minimi tas-sigurtà u tas-saħħa fil-qasam tal-organizzazzjoni tal-ħin tax-xogħol, u dan mingħajr preġudizzju għall-fakultà tal-Istati Membri li japplikaw dispożizzjonijiet nazzjonali iktar favorevoli għall-protezzjoni tal-ħaddiema.
Għalhekk, l-Istati Membri jistgħu jipprovdu li d-dritt għal-leave annwali mħallas mogħti mid-dritt nazzjonali jvarja skont l-oriġini tal-assenza tal-ħaddiem għal raġuni ta’ saħħa, kemm-il darba dan il-leave ikun dejjem marbut ma’ perijodu itwal jew ugwali għall-perijodu minimu ta’ erba’ ġimgħat previst fl-Artikolu 7 ta’ din id-direttiva.
Mill-premess jirriżulta li l-Artikolu 7(1) tad-Direttiva 2003/88 għandu jiġi interpretat fis-sens li ma jipprekludix dispożizzjoni nazzjonali li tipprevedi, skont l-oriġini tal-assenza tal-ħaddiem li jkun bil-leave tal-mard, perijodu ta’ leave mħallas annwali li jkun itwal jew ugwali għall-perijodu minimu ta’ erba’ ġimgħat iggarantit minn din id-direttiva.
Fuq l-ispejjeż
Peress li l-proċedura għandha, fir-rigward tal-partijiet fil-kawża prinċipali, in-natura ta’ kwistjoni mqajma quddiem il-qorti tar-rinviju, hija din il-qorti li tiddeċiedi fuq l-ispejjeż. L-ispejjeż sostnuti għas-sottomissjoni tal-osservazzjonijiet lill-Qorti tal-Ġustizzja, barra dawk tal-imsemmija partijiet, ma jistgħux jitħallsu lura.
Għal dawn il-motivi, Il-Qorti tal-Ġustizzja (Awla Manja) taqta’ u tiddeċiedi:
L-Artikolu 7(1) tad-Direttiva 2003/88/KE tal-Parlament Ewropew u tal-Kunsill, tal-4 ta’ Novembru 2003, li tikkonċerna ċerti aspetti tal-organizzazzjoni tal-ħin tax-xogħol, għandu jiġi interpretat fis-sens li jipprekludi dispożizzjonijiet jew prattiki nazzjonali li jipprovdu li d-dritt għal-leave annwali mħallas huwa suġġett għal perijodu ta’ xogħol effettiv minimu ta’ għaxart ijiem jew ta’ xahar matul il-perijodu ta’ riferiment.
Huwa l-kompitu tal-qorti tar-rinviju li tivverifika, billi tieħu inkunsiderazzjoni d-dritt intern fl-intier tiegħu, partikolarment l-Artikolu L.223-4 tal-Code du travail (Kodiċi tax-xogħol), u billi tapplika metodi ta’ interpretazzjoni rikonoxxuti minnu, sabiex tiggarantixxi l-effett sħiħ tal-Artikolu 7 tad-Direttiva 2003/88 u twassal għal soluzzjoni konformi mal-għan imfittex minnha, jekk hija tistax tasal għal interpretazzjoni ta’ dan id-dritt li tippermetti li l-assenza tal-ħaddiem minħabba inċident matul it-traġitt lejn jew mill-post tax-xogħol titqies bħala wieħed mill-każijiet imsemmija fl-imsemmi artikolu tal-Code du travail.
Jekk interpretazzjoni bħal din ma hijiex possibbli, huwa l-kompitu tal-qorti nazzjonali li tivverifika jekk, fid-dawl tan-natura ġuridika tal-partijiet konvenuti fil-kawża prinċipali, l-effett dirett tal-Artikolu 7(1) tad-Direttiva 2003/88 jistax jiġi invokat fil-konfront tagħhom;
Fin-nuqqas tal-qorti nazzjonali li tilħaq ir-riżultat preskritt mill-Artikolu 7 tad-Direttiva 2003/88, il-parti leża min-nuqqas ta’ konformità tad-dritt nazzjonali mad-dritt tal-Unjoni tista’ madankollu tipprevalixxi ruħha mis-sentenza tad-19 ta’ Novembru 1991, Francovich et (C-6/90 u C-9/90), sabiex tikseb, jekk ikun il-każ, kumpens għad-dannu subit.
L-Artikolu 7(1) tad-Direttiva 2003/88 għandu jiġi interpretat fis-sens li ma jipprekludix dispożizzjoni nazzjonali li tipprevedi, skont l-oriġini tal-assenza tal-ħaddiem li jkun bil-leave tal-mard, perijodu ta’ leave mħallas annwali li jkun itwal jew ugwali għall-perijodu minimu ta’ erba’ ġimgħat iggarantit minn din id-direttiva.
Firem
SENTENZA TAL-QORTI TAL-ĠUSTIZZJA (L-Ewwel Awla)
ta’ Frar 2012 ( *1 )
“Konvenzjoni li tiddefinixxi l-Istatut tal-iskejjel Ewropej — Interpretazzjoni u applikazzjoni tal-Artikoli 12(4)(a) u 25(1) — Dritt tal-għalliema kkollokati li jkollhom aċċess għall-istess avvanz fil-karriera u għall-istess progressjoni salarjali bħall-kollegi nazzjonali — Esklużjoni ta’ ċerti għalliema kkollokati mir-Renju Unit mal-iskejjel Ewropej mill-aċċess għall-iskali ta’ salarji iktar vantaġġużi u għal pagamenti addizzjonali mogħtija lill-kollegi nazzjonali — Inkompatibbiltà mal-Artikoli 12(4)(a) u 25(1)”
Fil-Kawża C-545/09,
li għandha bħala suġġett rikors skont l-Artikolu 26 tal-Konvenzjoni li tiddefinixxi l-Istatut tal-iskejjel Ewropej, ippreżentat fit-22 ta’ Diċembru 2009,
Il-Kummissjoni Ewropea, irrappreżentata minn J. Currall u B. Eggers, bħala aġenti, b’indirizz għan-notifika fil-Lussemburgu,
rikorrenti,
vs
Ir-Renju Unit tal-Gran Brittanja u l-Irlanda ta’ Fuq, irrappreżentat minn H. Walker, bħala aġent, u J. Coppel, barrister,
konvenut,
IL-QORTI TAL-ĠUSTIZZJA (L-Ewwel Awla),
komposta minn A. Tizzano, President tal-Awla, A. Borg Barthet, M. Ilešič (Relatur), J.-J. Kasel u M. Berger, Imħallfin,
Avukat Ġenerali: P. Mengozzi,
Reġistratur: K. Sztranc-Sławiczek, Amministratur,
wara li rat il-proċedura bil-miktub u wara s-seduta tal-4 ta’ Mejju 2011,
wara li semgħet il-konklużjonijiet tal-Avukat Ġenerali, ippreżentati fis-seduta tas-7 ta’ Lulju 2011,
tagħti l-preżenti
Sentenza
Permezz tar-rikors tagħha, il-Kummissjoni Ewropea titlob li l-Qorti tal-Ġustizzja tikkonstata li l-Artikolu 12(4)(a) tal-Konvenzjoni li tiddefinixxi l-Istatut tal-iskejjel Ewropej (ĠU Edizzjoni Speċjali bil-Malti, Kapitolu 16, Vol. 1, p. 16, iktar ’il quddiem il-“Konvenzjoni” ) għandu jiġi interpretat u applikat b’mod li jiżgura li l-għalliema kkollokati minn Stat Membru jkollhom aċċess, waqt il-kollokament tagħhom, għall-istess avvanz fil-karriera u l-istess progressjoni salarjali bħall-għalliema affettwati fit-territorju ta’ dan l-istat Membru, u li l-esklużjoni ta’ ċerti għalliema kkollokati mir-Renju Unit tal-Gran Brittanja u l-Irlanda ta’ Fuq, waqt il-kollokament tagħhom, mill-aċċess għal skali tas-salarji iktar vantaġġużi (b’mod partikolari dawk magħrufa bħala “threshold pay”, “excellent teacher system” jew “advanced skills teachers”) u għal pagamenti oħra addizzjonali (bħat-“teaching and learning responsibility payments”) kif ukoll mill-avvanz fl-iskali tas-salarji eżistenti kif jibbenefikaw l-għalliema impjegati fl-iskejjel pubbliċi Ingliżi u ta’ Wales huwa inkompatibbli mal-Artikoli 12(4)(a) u 25(1) tal-Konvenzjoni.
Il-kuntest ġuridiku
Il-Konvenzjoni u r-Regolamenti tal-persunal ikkollokat
Il-ħolqien ta’ skejjel Ewropej oriġinarjament kien ibbażat fuq żewġ strumenti, jiġifieri, minn naħa, l-Istatut tal-Iskola Ewropea, iffirmat fil-Lussemburgu fit-12 ta’ April 1957 (Ġabra tat-Trattati tan-Nazzjonijiet Uniti, Vol. 443, p. 129) u, min-naħa l-oħra, il-Protokoll dwar it-Twaqqif tal-Iskejjel Ewropej b’riferiment għall-Istatut tal-Iskola Ewropea, iffirmat fil-Lussemburgu fit-13 ta’ April 1962 (Ġabra tat-Trattati tan-Nazzjonijiet Uniti, Vol. 752, p. 267).
Dawn l-istrumenti ġew issostitwiti bil-Konvenzjoni, li daħlet fis-seħħ fl-1 ta’ Ottubru 2002 u tikkostitwixxi l-istrument attwalment applikabbli. Bil-kontra tal-istrumenti oriġinali, li kienu partijiet tagħhom l-Istati Membri biss, il-Konvenzjoni kienet ukoll konkluża mill-Komunitajiet Ewropej, li ġew awtorizzati jagħmlu hekk mid-Deċiżjoni tal-Kunsill 94/557/KE, tas-17 ta’ Ġunju 1994, li tawtorizza lill-Komunità Ewropea u lill-Komunità Ewropea dwar l-Enerġija Atomika sabiex tiffirma u tikkonkludi l-Konvenzjoni li tiddefinixxi l-Istatut tal-Iskejjel Ewropej (ĠU Edizzjoni Speċjali bil-Malti, Kapitolu 16, Vol. 1, p. 14).
It-tielet premessa tal-Konvenzjoni tistabbilixxi:
“waqt li kunsidraw li s-sistema ta’ l-Iskejjel Ewropej hija ‘sui generis’; waqt li kunsidraw li tikkostitwixxi forma ta’ kooperazzjoni bejn l-Istati Membri u bejniethom u l-Komunitajiet Ewropej filwaqt li jirrikonoxxu bis-sħiħ ir-responsabbiltà ta’ l-Istati Membri għall-kontenut tat-tagħlim u l-organizzazzjoni tas-sistema edukattiva tagħhom, u għad-diversitá kulturali u lingwistika tagħhom”.
L-Artikolu 3(2) ta’ din il-konvenzjoni jipprevedi:
“Għandha tingħata istruzzjoni minn għalliema sekondati jew assenjati mill-Istati Membri skont id-deċiżjonijiet meħuda mill-Bord ta’ Gvernaturi taħt il-proċedura stabbilita fl-Artikolu 12(4).”
L-Artikolu 12(4)(a) tal-imsemmija konvenzjoni, li tagħmel parti mit-tieni titolu, intitolat “Organi ta’ l-iskejjel”, jipprovdi:
“Fi ħwejjeġ amministrattivi, il-Bord tal-Gvernaturi għandu:
(a)
jistabbilixxi kull sena, fuq proposta mill-Bordijiet ta’ l-Ispetturi, l-ħtiġijiet tal-persunal tal-għalliema billi joħloq jew jelimina karigi. Għandu jiżgura allokazzjoni ġusta ta’ karigi fost l-Istati Membri. Għandu jiftiehem mal-Gvernijiet fuq kwistjonijiet dwar n-nomini jew l-issekondar tal-għalliema ta’ l-iskola sekondarja, għalliema fl-iskola primarja u kunsillieri ta’ l-Iskola. Il-persunal għandu jżomm id-drittijiet ta’ promozzjoni u rtirar garantiti mir-regoli nazzjonali tagħhom”.
L-Artikolu 25 ta’ din l-istess konvenzjoni jaqra kif ġej:
“Il-budget ta’ l-Iskejjel għandu jkun finanzjat minn:
kontribuzzjonijiet mill-Istati Membri permezz ta’ ħlas kontinwu għal rimunerazzjoni għall-persunal tal-għalliema sekondat jew nominat u, fejn xieraq, kontribuzzjoni finanzjarja deċiża mill-Bord tal-Gvernaturi li jaġixxu unanimament.”
il-kontribuzzjoni mill-Komunitajiet Ewropej, li huma maħsuba biex ikopru d-differenza bejn l-ammont totali ta’ l-ispiża mill-Iskejjel u t-total ta’ dħul ieħor;
kontribuzzjonijiet minn organizzazzjonijiet mhux mill-Komunitá li magħhom il-Bord tal-Gvernaturi jkun ikkonkluda Ftehim;
l-introjtu proprju ta’ l-Iskola, notevolment il-miżati ta’ l-iskola mitluba mill-Bord tal-Gvernaturi u mħallsa mill-ġenituri;
introjtu mixxellanju.
L-arranġamenti biex tkun disponibbli l-kontribuzzjoni mill-Komunitajiet Ewropej għandhom jitniżżlu fi ftehim speċjali bejn il-Bord tal-Gvernaturi u l-Kummissjoni.”
Skont l-Artikolu 26 tal-Konvenzjoni tal-Iskejjel Ewropej, il-“Qorti tal-Ġustizzja tal-Komunitajiet Ewropej għandu jkollha ġurisdizzjoni esklużiva f’tilwim bejn il-Partijiet Kontraenti rigward l-interpretazzjoni u l-applikazzjoni ta’ din il-Konvenzjoni li ma jkunx ġie solvut mill-Bord tal-Gvernaturi”.
Abbażi tal-Artikolu 12(1) tal-imsemmija konvenzjoni, il-Bord tal-Gvernaturi adotta r-regolamenti tal-persunal ikkollokat mal-iskejjel Ewropej (iktar ’il quddiem: “ir-regolamenti tal-persunal ikkollokat”), li għandhom b’mod partikolari dispożizzjonijiet fuq ir-remunerazzjoni u l-kundizzjonijiet tax-xogħol tal-għalliema tal-iskejjel Ewropej.
L-Artikolu 10(1) tar-regolamenti tal-persunal ikkollokat jirrikjedi li l-għalliema kkollokati jkollhom il-kwalifiki u jissodisfaw il-kundizzjonijiet neċessarji għal pożizzjonijiet ekwivalenti fil-pajjiż tagħhom ta’ oriġini. Il-Kapitolu III ta’ dawn ir-regolamenti, intitolat “Evalwazzjoni”, għandu Artikolu 30 li jipprevedi, fl-ewwel subartikolu tiegħu, li “[i]l-kompetenza, l-effikaċja u l-aġir fis-servizz, ikunu s-suġġett għal kull membru tal-persunal li jgħallem u ta’ sorveljanza kif ukoll għall-assitenti tad-diretturi ta’ rapport ta’ evalwazzjoni redatt kemm mid-Direttur kif ukoll mill-ispettur nazzjonali bil-modi preskritti fir-regolament ta’ applikazzjoni. Fil-każ ta’ nuqqas ta’ qbil, ir-rapport tal-ispettur nazzjonali huwa predominanti”. [traduzzjoni mhux uffiċjali]
Skont l-Artikolu 49 tal-imsemmija regolamenti, l-għalliema kkollokati jirċievu, minn naħa, is-salarji nazzjonali mħallsa mill-awtoritajiet tar-Renju Unit u, min-naħa l-oħra, id-differenza bejn ir-remunerazzjoni prevista minn dawn ir-regolamenti u l-valur tal-kambju tas-salarji nazzjonali mnaqqsa bil-kontribuzzjonijiet obbligatorji tas-sigurtà soċjali, li jitħallsu mill-Iskola Ewropea (iktar ’il quddiem is-“suppliment Ewropew”) [traduzzjoni mhux uffiċjali].
Skont l-Artikolu 72(1) tar-regolamenti kkollokat, il-membru tal-persunal li jieqaf definittivament mid-dmirijiet tiegħu huwa ntitolat, meta jitlaq u sakemm dan it-tmiem ma jkunx riżultat ta’ miżura dixxiplinarja, għall-ħlas ta’ allowance ta’ tmiem l-impjieg proporzjonali għat-tul ta’ servizz effettivament imwettaq, sa massimu ta’ disa’ snin. Dan il-kumpens huwa kkalkolat, skont l-Artikolu 72(2), fuq il-bażi tad-differenza bejn l-ammont tas-salarju bażiku Ewropew ta’ xahar u nofs, skont il-koeffiċjent ta’ korrezzjoni stabbilit għall-pajjiż ta’ oriġini tiegħu u xahar u nofs tal-aħħar salarju bażiku nazzjonali għal kull sena ta’ servizz.
Għall-kuntrarju, ir-regolamenti ma jistabbilixxux skema ta’ irtirar għal-għalliema kkollokati, li jkomplu jikkontribwixxu għall-iskemi nazzjonali tagħhom matul il-kollokament tagħhom.
Is-sistema applikabbli għall-għalliema impjegati fl-Ingilterra u Wales
Fir-Renju Unit, it-tagħlim jaqa’ taħt il-kompetenza tal-awtoritajiet deċentralizzati li huma maqsuma fi tlett żoni separati, jiġifieri l-Ingilterra u Wales, li flimkien jiffurmaw żona waħda, l-Irlanda ta’ Fuq u l-Iskozja. Il-kundizzjonijiet ta’ xogħol f’kull waħda minn dawn iż-żoni huma differenti.
Għal dak li jirrigwarda ż-żona ffurmata mill-Ingilterra u Wales, l-unika waħda li tiffigura f’din il-kawża, il-maġġoranza tal-għalliema huma impjegati minn waħda mill-iskejjel issussidjati (“maintained schools”). Ir-remunerazzjoni u l-kundizzjonijiet tax-xogħol ta’ dawn l-għalliema huma ddeterminati minn ordni tal-Ministru kompetenti, jiġifieri d-dokument dwar l-istatus u r-remunerazzjoni tal-għalliema tal-iskejjel (“School Teachers Pay and Conditions Document”, iktar ’il quddiem is-“STPCD”), li jorbot fuq kull kuntratt ta’ xogħol konkluż minn skola ssussidjata.
Numru ta’ għalliema huma impjegati mhux minn skola ssussidjata, imma minn skejjel ta’ tip ieħor, bħal pereżempju l-iskejjel pubbliċi indipendenti u dawk li jilqgħu studenti b’kapaċitajiet differenti ssussidjati minn sponsors (“academies”), l-iskejjel privati, l-iskola Ewropea ta’ Culham jew l-iskejjel immexxija minn gvernijiet barranin. Għal dawn l-iskejjel, il-modalitajiet u l-kundizzjonijiet tax-xogħol stabbiliti mis-STPCD għandhom natura mhux obbligatorja.
Fil-verżjoni tiegħu tal-2009, is-STPCD jipprovdi l-iskali ta’ remunerazzjoni li jinkludu l-elementi prinċipali li ġejjin.
L-għalliema jgawdu minn skala ta’ salarji bażika maqsuma fuq sitt skali. Il-kriterju prinċipali biex wieħed jitla’ dawn l-iskali huwa l-livell ta’ esperjenza kkalkolat fuq is-snin ta’ servizz imwettqa. B’hekk, apparti mill-każijiet eċċezzjonali ta’ riżultati mhux sodisfaċenti, l-avvanz fuq din l-iskala hija waħda awtomatika.
Fl-2000, żieda ġenerali fis-salarju ta’ 3 % ġiet applikata fl-Ingilterra u f’Wales. Fl-istess żmien kien hemm progressjoni salarjali ta’ 7 % abbażi ta’ skema ġdida msejħa “threshold pay”, li l-għalliema kellhom jissodisfaw ċerti kundizzjonijiet sabiex jistgħu jibbenefikaw minnha.
Skont din l-iskema, l-għalliema Ingliżi u Welsh setgħu, ladarba jkunu waslu fl-aħħar skala ta’ salarju bażiku, japplikaw sabiex jaqbżu l-limitu u jaċċedu għal skala ta’ salarju ogħla (“post-threshold pay scale”), maqsuma fi tliet skali (U1 sa U3). L-għalliema li jkunu jixtiequ jitfgħu din l-applikazzjoni huma meħtieġa jissodisfaw ċerti standards professjonali, jipprovdu provi tal-kwalifiki tagħhom u jitolbu evalwazzjoni tal-ħiliet tagħhom, li ssir mill-kapijiet tal-iskejjel. L-istandards professjonali li għandhom jiġu sodisfatti jinsabu f’dokument imsejjaħ “Standards professjonali għall-għalliema” (“Professionnel Standards for Teachers”). Ladarba għalliem jaċċedi għal skala ogħla (“post-threshold teacher”), il-progress tiegħu ma jkunx wieħed awtomatiku, iżda jiddependi fuq ir-riżultati ta’ intervisti annwali ta’ evalwazzjoni.
Is-STPCD jipprovdi, barra minn hekk, il-possibbiltà għall-iskejjel issussidjati li joħolqu postijiet għal “għalliema eċċellenti” (“excellent teachers”) u għal għalliema li għandhom kapaċitajiet avvanzati (“advanced skills teachers”), li għalihom japplikaw skali ta’ salarji differenti, kif ukoll għal pożizzjonijiet li jagħtu dritt għal allowances għal responsabbiltà ta’ tagħlim u taħriġ edukattiv (“teaching and learning responsibility payments”). Għalliem ma jistax jokkupa iktar minn waħda minn dawn il-pożizzjonijiet fl-istess ħin.
L-għalliema li jkunu jixtiequ jidħlu fl-“excellent teacher scheme” għandhom ikunu kklassifikati għal mill-inqas sentejn fl-aħħar tliet skali tal-“post-threshold pay scale” u għandhom jagħtu prova ta’ ħiliet vokazzjonali speċifiċi, stabbiliti fil-“Professional Standards for Teachers”. Madankollu huma ma jkunux jistgħu jitolbu evalwazzjoni f’dan ir-rigward, li ssir minn evalwaturi esterni, ħlief fil-każ ta’ pożizzjoni ta’ “excellent teachers” vakanti fl-iskola tagħhom stess. Minbarra d-dmirijiet normali tagħhom fil-klassi, l-“excellent teachers” għandhom jgħinu lil għalliema oħra sabiex itejbu l-effettività tagħhom u l-kwalità tat-tagħlim tagħhom fl-iskola.
Sabiex ikunu eliġibbli għal kariga ta’ “advanced skills teachers”, il-kandidati mhux neċessarjament ikunu diġà aċċedew għall-“post-threshold pay scale” iżda madankollu għandhom jissodisfaw il-“post-threshold teacher standards” u b’mod iktar partikolari l-istandards professjonali speċifikament għall-“advanced skills teachers”, kif iddefiniti mill-“Professional Standards for Teachers”. L-evalwazzjonijiet f’dan ir-rigward jitwettqu minn evalwaturi esterni. Dawn il-pożizzjonijiet huma marbuta b’responsabbiltajiet addizzjonali, li jsiru għall-benefiċċju ta’ għalliema minn skejjel oħra.
Fl-aħħar nett, it-“teaching and learning responsibility payments” huma miftuħa għall-għalliema kollha li jaħdmu b’mod normali fil-klassijiet, mingħajr ma dawn l-għalliema jkunu meħtieġa li jaċċedu għall-“post-threshold pay scale”. Dawn l-allowances huma mogħtija lill-għalliema li għandhom “responsabbiltà addizzjonali għal tul ta’ żmien fil-kuntest tal-istruttura tal-persunal” tal-iskola. Dawn huma maħsuba sabiex jikkumpensaw b’mod partikolari l-għajnuna lill-istudenti barra mill-klassi jew ir-rwol promotur fl-iżvilupp tas-suġġetti jew tal-programm.
Is-sistema applikabbli għall-għalliema assenjati jew ikkollokati mill-Ingilterra u Wales mal-iskejjel Ewropej
Il-pożizzjonijiet fir-Renju Unit fl-iskejjel Ewropej huma miftuħa għall-għalliema kollha suffiċjentement ikkwalifikati, irrispettivament minn jekk, fil-mument li ġew assenjati jew ikkollokati, humiex impjegati minn skola ssussidjata, privata jew li tinsab barra t-territorju nazzjonali, jew minn kwalunkwe skola.
L-għalliema kkollokati mir-Renju Unit mal-iskejjel Ewropej ma jżommux ir-relazzjoni kuntrattwali tagħhom ma’ min kien jimpjegahom qabel, imma jiffirmaw, għall-finijiet tal-assenjazzjoni, kuntratt ġdid ta’ xogħol mad-“Department for Children, Schools and Families” (Ministeru tat-Tfal, tal-Iskejjel u tal-Familja, iktar ’il quddiem il-“Ministeru tal-Edukazzjoni”).
Dan il-kuntratt ta’ xogħol jipprovdi, għall-għalliema Ingliżi u Welsh, li s-STPCD ma japplikax għall-għalliema tal-iskejjel Ewropej. Madankollu dan jipprovdi li s-salarji nazzjonali mħallsa kull xahar lill-għalliema assenjati jiġu ffissati skont l-iskala ta’ salarju bażiku prevista mis-STPCD u li għandhom jitħallsu ż-żidiet annwali tas-salarji nnegozjati fuq il-livell nazzjonali, applikabbli skont is-STPCD. Huwa pprovdut li ebda żieda oħra tas-salarju nazzjonali ma għandha titħallas u li ebda għalliem ikkollokat ma jista’, matul iż-żmien li fih huwa jkun assenjat mal-iskejjel Ewropej, jitlob li jibbenefika minn skala ta’ salarju ogħla, minn allowance addizzjonali jew minn status addizzjonali msemmija mis-STPCD. Fl-aħħar nett, dan il-kuntratt ta’ xogħol jispeċifika li s-servizz fi skola Ewropea jagħti d-dritt għal pensjoni skont l-iskema ta’ rtirar tal-għalliema Ingliżi u Welsh u li l-kontribuzzjonijiet għal din l-iskema għandhom ikunu bbażati fuq is-salarju nazzjonali biss.
Il-konsultazzjonijiet prekontenzjużi
Minħabba numru kbir ta’ lmenti mill-għalliema kkonċernati u wara mistoqsijiet parlamentari, il-Kummissjoni ripetutament sa mill-2000 kitbet lill-Ministri tal-Edukazzjoni suċċessivi tar-Renju Unit, fejn invokat l-inkompatibbiltà mal-Konvenzjoni tad-deċiżjoni li l-għalliema Britanniċi kkollokati mal-iskejjel Ewropej ma jingħatawx l-aċċess għall-iskala ta’ salarju ogħla. L-ewwel korrispondenza ta’ ittri matul is-snin 2000 u 2001 kif ukoll it-tieni korrispondenza fl-2007 ma wasslux sabiex din id-differenza tiġi solvuta. Il-Kummissjoni għalhekk talbet li l-kwistjoni tiġi eżaminata waqt il-laqgħa tal-Bord tal-Gvernaturi tal-20 sat-22 ta’ Ottubru 2008. Fl-20 ta’ Novembru 2008, saret vidjokonferenza bejn ir-rappreżentanti tal-Kummissjoni u l-Ministeru tal-Edukazzjoni, li madankollu ma wasslitx għal soluzzjoni tal-kwistjoni. Fit-13 ta’ Jannar 2009, il-Kummissjoni bagħtet lill-Bord tal-Gvernaturi l-aħħar talba maħsuba sabiex issolvi l-kwistjoni, filwaqt li ddikjarat li jekk ma jinkiseb ebda riżultat, hija kienet ser tkun kostretta tressaq kawża quddiem il-Qorti tal-Ġustizzja.
Il-kwistjoni tal-interpretazzjoni tal-Artikoli 12(4)(a) u 5(1) tal-Konvenzjoni ġiet eżaminata matul il-laqgħa tal-Bord tal-Gvernaturi tal-20 u l-21 ta’ Jannar 2009. Sussegwentement għal din il-laqgħa, il-Bord tal-Gvernaturi kkonkluda li “huwa ma rnexxilux isolvi din il-kwistjoni u ħa konjizzjoni tal-intenzjoni tal-Kummissjoni li tippreżenta rikors għal interpretazzjoni quddiem il-Qorti tal-Ġustizzja u għall-applikazzjoni fil-konfront tar-Renju Unit ibbażata fuq l-Artikolu 26 tal-Konvenzjoni marbut mal-Artikoli 10 KE u 39 tat-Trattat”.
Kien f’dawn iċ-ċirkustanzi li l-Kummissjoni ppreżentat dan ir-rikors.
Fuq ir-rikors
Permezz tar-rikors tagħha, il-Kummissjoni titlob lill-Qorti li tiddeċiedi, skont l-Artikolu 26 tal-Konvenzjoni, minn naħa, fuq l-interpretazzjoni li għandha tingħata lill-aħħar sentenza tal-Artikolu 12(4)(a) ta’ din il-konvenzjoni, u, min-naħa l-oħra, dwar jekk ir-Renju Unit, speċifikament rigward l-għalliema kkollokati mill-Ingilterra u Wales mal-iskejjel Ewropej, applikatx b’mod korrett din id-dispożizzjoni u b’hekk ikkonformatx mal-obbligi li jirriżultaw minnha kif ukoll mal-Artikolu 25(1) tal-istess konvenzjoni.
Fuq l-interpretazzjoni tal-aħħar sentenza tal-Artikolu 12(4)(a)tal-Konvenzjoni
L-argumenti tal-partijiet
Il-Kummissjoni tikkunsidra li l-aħħar sentenza tal-Artikolu 12(4)(a) tal-Konvenzjoni timponi fuq l-Istati Membri l-obbligu li jiżguraw li l-għalliema kkollokati jżommu d-drittijiet għall-promozzjoni u għall-irtirar iggarantit mir-regoli nazzjonali tagħhom. Din il-konvenzjoni tagħti, minħabba dan il-fatt u f’dan ir-rigward, dritt lill-għalliema kkollokati.
Din l-interpretazzjoni hija kkonfermata mill-formulazzjoni ċara u inkundizzjonata ta’ din id-dispożizzjoni kif ukoll mill-kuntest u l-għan tagħha li hija li jiġi żgurat li l-għalliema ma jkunux penalizzati minħabba l-kollokament tagħhom.
Il-Kummissjoni barra minn hekk issostni li t-terminu “promozzjoni” għandu jirċievi interpretazzjoni awtonoma u huwa intiż sabiex ikopri d-diversi sistemi nazzjonali ta’ remunerazzjoni applikabbli għall-għalliema f’każ ta’ kollokament. B’hekk, il-portata wiesgħa ta’ dan it-terminu hija kkonfermata mill-analiżi tal-verżjonijiet lingwistiċi differenti.
Għall-kuntrarju, ir-Renju Unit jikkunsidra li l-Artikolu 12(4)(a) tal-Konvenzjoni huwa indirizzat lill-Bord tal-Gvernaturi mingħajr ma jimponi ebda obbligi fuq l-Istati Membri.
Din l-interpretazzjoni hija kkonfermata, minn naħa, mill-formulazzjoni ta’ din id-dispożizzjoni, peress li din tal-aħħar tagħmel parti mit-tieni titolu tal-Konvenzjoni, intitlolat “Organi ta’ l-iskejjel”, li l-ebda dispożizzjoni tagħha ma timponi obbligi fuq l-Istati Membri, u, min-naħa l-oħra, mir-riferiment li sar fl-Artikolu 3(2) tal-Konvenzjoni għall-Artikolu 12 tagħha.
Skont ir-Renju Unit, l-Artikolu 12(4)(a) tal-Konvenzjoni għandu l-effett li jimponi fuq il-Bord tal-Gvernaturi, meta jeżerċita l-funzjonijiet tiegħu, l-osservanza tal-leġiżlazzjoni nazzjonali dwar il-promozzjoni u l-irtirar. Fil-fatt, kien ikun jagħmel verament ftit sens li jiġi kkunsidrat li l-Konvenzjoni timponi fuq l-Istati Membri l-obbligu li josservaw il-leġiżlazzjoni nazzjonali tagħhom.
Barra minn hekk, ikun kuntrarju għall-Artikolu 165(1) TFUE, li tinżamm l-awtonomija tal-Istati Membri għall-organizzazzjoni tas-sistemi edukattivi tagħhom, li l-Konvenzjoni timponi fuq l-Istati Membri l-obbligu li l-għalliema kkollokati jew assenjati mal-iskejjel Ewropej jingħataw drittijiet li għalihom dawn tal-aħħar ma jkunux intitolati taħt il-leġiżlazzjoni nazzjonali.
Barra minn hekk, dan l-Istat Membru jsostni li, fis-sens tiegħu komunement aċċettat fir-Renju Unit, it-terminu “promozzjoni” ifisser biss l-avvanz ta’ għalliem għal pożizzjoni ogħla u li għandu iktar responsabbiltajiet fi ħdan l-istruttra tal-iskola, bħall-pożizzjoni ta’ kap ta’ skola jew ta’ assistent kap ta’ skola (“head teacher” jew “deputy head teacher”). Rigward it-termini “dritt għall-promozzjoni ggarantit mir-regoli nazzjonali”, ir-Renju Unit jiddefendi, essenzjalment, l-argument li din l-espressjoni għandha tiġi interpretata litteralment u restrittivament. B’hekk, promozzjoni li ma tingħatax awtomatikament minħabba l-anzjanità, iżda għandha tintalab mill-għalliem, li tingħatalu biss jekk jissodisfa ċerti numru ta’ kriterji, ma tikkostitwixxix dritt garantit mill-istatut nazzjonali.
Il-kunsiderazzjonijiet tal-Qorti tal-Ġustizzja
Id-differenza bejn il-Kummissjoni u r-Renju Unit dwar l-interpretazzjoni li għandha tingħata għall-aħħar sentenza tal-Artikolu 12(4)(a) tal-Konvenzjoni hija, essenzjalment, fuq żewġ kwistjonijiet, jiġifieri, l-ewwel nett, jekk din id-dispożizzjoni timponix obbligu fuq l-Istati Membri partijiet għal din il-konvenzjoni u, min-naħa l-oħra, liema portata għandha tingħata lit-termini “drittijiet ta’ promozzjoni garantiti” mir-regoli nazzjonali.
Fir-rigward l-ewwel waħda minn dawn iż-żewġ kwistjonijiet, għandu, qabel kollox, jitfakkar li l-Artikolu 12(4)(a) tal-Konvenzjoni jipprovdi li, fi kwistjonijiet amministrattivi, il-Bord tal-Gvernaturi jistabbilixxi, kull sena, fuq proposta mill-Bordijiet tal-Ispetturi, il-ħtiġijiet tal-persunal tal-għalliema billi joħloq jew jelimina karigi. Huwa għandu jiżgura allokazzjoni ġusta ta’ karigi fost l-Istati Membri. Huwa jiftiehem mal-Gvernijiet fuq, kwistjonijiet dwar l-assenjazzjoni jew il-kollokament tal-għalliema tal-iskola sekondarja, tal-għalliema fl-iskola primarja, u tal-kunsilliera tal-iskola. Dawn iżommu d-drittijiet għall-promozzjoni u għall-irtirar garantiti mir-regoli nazzjonali tagħhom.
Għaldaqstant, mill-formulazzjoni ta’ din id-dispożizzjoni jirriżulta li, filwaqt li l-ewwel tliet sentenzi tagħha jitfgħu r-responsabbiltajiet fuq il-Bord tal-Gvernaturi, li għandhom, jekk ikun il-każ, jiġu implementati b’kollaborazzjoni mal-gvernijiet, l-aħħar sentenza tagħha hija fformulata b’mod newtrali, billi tikkonstata d-dritt tal-għalliema li jżommu d-drittijiet għall-promozzjoni u għall-irtirar garantiti mir-regoli nazzjonali tagħhom, mingħajr ma tispeċifika min għandu jiżgura li dawn id-drittijiet jinżammu.
Issa, huwa evidenti li l-imsemmija drittijiet ma jistgħux jinżammu jekk l-Istati Membri partijiet għal din il-konvenzjoni kienu ħielsa li jiżviluppaw ir-regoli nazzjonali tagħhom u d-dispożizzjonijiet li jirregolaw l-assenjazzjoni jew il-kollokament tal-għalliema tagħhom għal skola Ewropea b’mod li jċaħħduhom, matul il-perijodu ta’ assenjazzjoni jew ta’ kollokament, minn dawn id-drittijiet.
F’dan ir-rigward, għandu jiġi enfasizzat li d-drittijiet għall-promozzjoni u għall-irtirar tal-għalliema assenjati jew ikkollokati lill-iskejjel Ewropej ma humiex kompletament regolati mil-leġiżlazzjonijiet nazzjonali rispettivi u, konsegwentement, huwa impossibbli li l-Bord tal-Gvernaturi jiżgura li dawn id-drittijiet jinżammu meta l-imsemmija leġiżlazzjonijiet ma jippermettux tali żamma. Barra minn hekk, għalkemm il-Bord tal-Gvernaturi huwa ċertament marbut b’dawn il-leġiżlazzjonijiet, il-fatt jibqa’ li, minn naħa, l-applikazzjoni ta’ dawn il-leġiżlazzjonijiet lill-imsemmija għalliema ma jeħtieġ l-ebda intervent min-naħa ta’ dan il-Bord, u, min-naħa l-oħra, huwa diffiċli li wieħed jimmaġina li l-imsemmi bord jista’, fid-dawl tas-setgħat limitati tiegħu u stabbiliti b’mod strett mill-Konvenzjoni, jippreġudika d-drittijiet għall-promozzjoni u għall-irtirar mogħtija lil dawn l-għalliema permezz tal-leġiżlazzjonijiet nazzjonali tagħhom.
F’dawn iċ-ċirkustanzi, għandu jiġi kkonstatat li l-interpretazzjoni proposta mir-Renju Unit, li l-aħħar sentenza tal-Artikolu 12(4)(a) tal-Konvenzjoni hija maħsuba esklużivament għall-Bord tal-Gvernaturi sabiex huwa jkun obbligat josserva l-leġiżlazzjoni nazzjonali dwar il-promozzjoni u l-irtirar, iċaħħad din id-dispożizzjoni minn kwalunkwe effettività.
Minn dan jirriżulta li, kuntrarjament għal dak li jsostni r-Renju Unit, din id-dispożizzjoni għandha tiġi interpretata fis-sens li timponi ukoll fuq l-Istati Membri li huma partijiet għall-Konvenzjoni l-obbligu li jiġi żgurat li l-għalliema jżommu, matul il-perijodu ta’ assenjazzjoni jew ta’ kollokament tagħhom mal-iskejjel Ewropej, id-drittijiet għall-promozzjoni u għall-irtirar garantiti mir-regoli nazzjonali tagħhom.
Din il-konstatazzjoni ma hija invalidata la mill-fatt li l-Artikolu 12 tal-Konvenzjoni jagħmel parti mit-tieni titolu, intitolat “Organi ta’ l-iskejjel” u jelenka r-responsabbiltajiet tal-Bord tal-Gvernaturi fi kwistjonijiet amministrattivi, u lanqas mir-riferiment għall-Artikolu 3(2) tal-Konvenzjoni fl-Artikolu 12.
Fil-fatt, għalkemm huwa paċifiku li l-Artikolu 12 jiddikjara, prinċipalment, ir-responsabbiltajiet imposti fuq il-Bord tal-Gvernaturi, għandu madankollu jiġi rrilevat li dan l-artikolu jirreferi wkoll, fis-sentenza ta’ qabel tal-aħħar tal-paragrafu 4(a) tiegħu “il-Gvernijiet” u li l-aħħar sentenza ta’ din id-dispożizzjoni, kif ġie ikkonstatat fil-punt 47 tas-sentenza ta’ din il-kawża, ma hijiex ifformulata bħala responsabbiltà tal-Bord tal-Gvernaturi iżda bħala dritt mingħajr kundizzjoni tal-għalliema assenjati kew kollokati lill-iskejjel Ewropej.
Barra minn hekk, il-pożizzjoni tas-sentenza tal-aħħar dispożizzjoni msemmija hija dovuta għal raġunijiet storiċi u għar-rabta intrinsika li teżisti bejn l-għan ta’ din l-aħħar sentenza u dik tas-sentenza preċedenti. Għaldaqstant, fl-Istatut tal-iskejjel Ewropej, imsemmi fil-punt 2 tas-sentenza ta’ din il-kawża, fil-verżjoni tiegħu tat-12 ta’ April 1957, dawn is-sentenzi ta’ din id-dispożizzjoni kienu magħquda u l-Artikolu 12(3) ta’ dan l-Istatut għaldaqstant jipprovdi li l-Bord tal-Gvernaturi jirregola “mal-gvernijiet, kwistjonijiet relatati mal-assenjazzjoni jew il-kollokament ta’ għalliema tal-iskola sekondarja, għalliema fl-iskola primarja, u kunsilliera tal-iskola b’tali mod li huma jżommu d-drittijiet statutorji nazzjonali garantiti għall-promozzjoni u għall-irtirar u jibbenefikaw minn vantaġġi mogħtija lill-uffiċjali tal-kategorija tagħhom barra mill-pajjiż” [traduzzjoni mhux uffiċjali]. Mill-verżjoni preċedenti tal-Istatut jirriżulta b’mod ċar li l-Bord tal-Gvernaturi u l-Gvernijiet għandhom flimkien jiżguraw li jirregolaw il-kwistjonijiet relatati mal-kollokament u mal-assenjazzjoni, sabiex ikun żgurat li l-għalliema ma jkunux żvantaġġjati minħabba l-kollokament tagħhom jew l-assenjazzjoni tagħhom ma’ skola Ewropea. Għalkemm il-Konvenzjoni, fil-verżjoni attwali tagħha, iktar issaħħaħ il-protezzjoni tal-għalliema billi tagħtihom dritt espliċitu u mingħajr kundizzjonijiet, hija bl-ebda mod ma għandha l-intenzjoni li teħles lill-gvernijiet mill-obbligu tagħhom f’dan ir-rigward.
Kuntrarjament għal dak li jidher li jissuġġerixxi r-Renju Unit, dan l-obbligu ma huwiex, barra minn hekk, nieqes minn għan minħabba l-fatt li l-Istati Membri għandhom josservaw il-leġiżlazzjoni tagħhom stess. Mill-punti preċedenti jsegwi, fil-fatt, li r-responsabbiltà tal-Istati Membri partijiet għall-Konvenzjoni sabiex jinkiseb l-għan imsemmi fl-aħħar sentenza tal-Artikolu 12(4)(a) tal-Konvenzjoni tinkludi mhux biss l-obbligu li josservaw il-leġiżlazzjoni nazzjonali fil-qasam tal-promozzjoni u tal-irtirar, iżda wkoll li jiġi żgurat li din il-leġiżlazzjoni tiġi magħmula b’tali mod li ma teskludix l-għalliema assenjati jew ikkollokati mal-iskejjel Ewropej.
Obbligu bħal dan ma huwiex, barra minn hekk, inkompatibbli mal-Artikolu 165 TFUE. Minn naħa, il-limitazzjoni tal-kompetenzi tal-Unjoni Ewropea fil-qasam tal-edukazzjoni prevista f’dan l-artikolu ma tikkonċernax biss il-Konvenzjoni peress li din ma hijiex att sekondarju adottat mill-organi tal-Unjoni, iżda strument ta’ dritt internazzjonali konkluż bejn l-Istati Membri u l-Komunitajiet Ewropej. Min-naħa l-oħra, u sa fejn it-tielet premessa tal-Konvenzjoni tipprovdi wkoll li din is-sistema ta’ kooperazzjoni sui generis bejn l-Istati Membri u l-Komunitajiet Ewropea tirrispetta r-responsabbiltà tal-Istati Membri li jorganizzaw is-sistemi edukattivi tagħhom, għandu jiġi kkonstatat li din ir-responsabbiltà ma hija bl-ebda mod affettwata mill-obbligu tal-Istati Membri li ma jippenalizzawx, fir-rigward tad-drittijiet għall-promozzjoni u għall-irtirar, l-għalliema assenjati jew ikkollokati mal-iskejjel Ewropej.
Rigward it-tieni kwistjoni ta’ interpretazzjoni, li fuqha l-partijiet ma jaqblux u li tittratta l-portata tat-termini “drittijiet ta’ promozzjoni  garantiti” mir-regoli nazzjonali, li jinsabu fl-aħħar sentenza tal-Artikolu 12(4)a) tal-Konvenzjoni, għandu jiġi rrilevat li din il-portata, u għaldaqstant il-protezzjoni mogħtija minn din id-dispożizzjoni lill-għalliema assenjati jew kollokati mal-iskejjel Ewropej, ma tistax tvarja skont il-post ta’ oriġini tagħhom u li l-imsemmija termini jirrikjedu, konsegwentement, interpretazzjoni awtonoma.
Tali interpretazzjoni għandha b’mod partikolari tippermetti li jintlaħaq effettivament l-għan intiż minn din id-dispożizzjoni u għalhekk tiżgura li l-għalliema ma jbatux, minħabba l-assenjazzjoni jew il-kollokament tagħhom fi skola Ewropea, żvantaġġi fil-qasam tal-promozzjoni u tal-irtirar.
Fir-rigward b’mod iktar partikolari tat-terminu “promozzjoni”, għandu jiġi kkonstatat li, fid-dawl ta’ dan il-għan, dan it-terminu ma jistax jingħata l-interpretazzjoni restrittiva proposta mir-Renju Unit. Fil-fatt, kif l-Avukat Ġenerali rrileva fil-punti 45 u 46 tal-konklużjonijiet tiegħu, dan it-terminu ma huwiex intiż għall-adeżjoni ta’ għalliem għal pożizzjonijiet ta’ grad ogħla fil-ġerarkija ta’ skola u li huma b’iktar responsabbiltajiet, bħal dik ta’ kap ta’ skola, iżda wkoll għal kull avvanz fil-karriera. B’hekk huwa jinkludi wkoll l-aċċess għal gradi fi ħdan l-istess karriera, li jinvolvi l-applikazzjoni ta’ remunerazzjoni iktar vantaġġuża, mingħajr ma jimplika r-rikonoxximent ta’ titolu differenti jew ta’ responsabbiltajiet addizzjonali.
Bl-istess mod, kuntrarjament għal dak li jidher li jissuġġerixxi r-Renju Unit, ma jistax jiġi dedott mit-termini “drittijiet ta’ promozzjoni  garantiti” mir-regoli nazzjonali li, fil-prinċipju, dawn huma intiżi biss għal sitwazzjonijiet li fihom il-leġiżlazzjoni nazzjonali tipprovdi promozzjoni awtomatika marbuta mal-anzjanità. Kif l-Avukat Ġenerali indika fil-punti 53 sa 55 tal-konklużjonijiet tiegħu, mill-formulazzjoni u mill-għan tal-aħħar sentenza tal-Artikolu 12(4)(a) tal-Konvenzjoni jirriżulta li din id-dispożizzjoni għandha l-intenzjoni li żżommm, għall-benefiċċju tal-għalliema assenjati jew ikkollokati mal-iskejjel Ewropej, id-drittijiet kollha relatati mal-avvanz fil-karriera, kif previsti mil-leġiżlazzjonijiet nazzjonali rispettivi, irrispettivament mill-forma li għandhom dawn id-drittijiet. B’hekk, skont il-kontenut tad-drittijiet rikonoxxuti minn dawn il-leġiżlazzjonijiet, dawn id-drittijiet jistgħu jieħdu l-forma ta’ dritt awtomatiku għall-promozzjoni jew biss ta’ dritt li jipparteċipaw fil-proċeduri li jippermettu li jsir progress fil-karriera. Madankollu, dawn id-drittijiet ma jistgħux ikollhom portata inqas wiesgħa minn dawk li jibbenefikaw minnhom l-imsemmija għalliema li kieku baqgħu fil-kariga fl-iskola tal-Istat Membru ta’ oriġini tagħhom.
Mill-kunsiderazzjonijiet kollha preċedenti jirriżulta li l-aħħar sentenza tal-Artikolu 12(4)(a) tal-Konvenzjoni għandha jiġi interpretata fis-sens li tobbliga lill-Istati Membri partijiet għal din il-konvenzjoni sabiex jiżguraw li l-għalliema kkollokati jew assenjati mal-iskejjel Ewropej igawdu, matul iż-żmien tal-kollokament jew tal-assenjazzjoni tagħhom, l-istess drittijiet għall-avvanz fil-karriera u għall-irtirar bħal dawk applikabbli għall-kollegi tagħhom nazzjonali skont il-leġiżlazzjoni tal-Istat Membru ta’ oriġini tagħhom.
Fuq l-applikazzjoni magħmula mir-Renju Unit tal-ewwel sentenza tal-Artikoli 12(4(a) u 25(1) tal-Konvenzjoni
L-argumenti tal-partijiet
Il-Kummissjoni tqis li l-fatt li l-kuntratt ta’ xogħol obbligatorjament iffirmat mill-għalliema fl-Ingilterra u Wales mal-Ministeru tal-Edukazzjoni għall-finijiet tal-kollokament tagħhom mal-iskejjel Ewropej jiffriża s-salarju ta’ dawn l-għalliema fil-livell eżistenti għall-perijodu kollu ta’ kollokament, billi jostakolahom milli jkunu eliġibbli għal waħda mill-iskali ogħla tas-salarji jew milli jibbenefikaw minn “teaching and learning responsibility payments” previsti mis-STPCD, huwa inkompatibbli mal-Artikoli 12(4)(a) u 25(1) tal-Konvenzjoni.
L-ewwel nett, il-kandidati potenzjali jkunu żvantaġġati mill-impossibbiltà, matul iż-żmien tal-kollokament tagħhom, milli jipparteċipaw fl-evalwazzjoni li tippermettilhom aċċess għall-“post-threshold pay scale”. Minħabba dan il-fatt, meta huma jirritornaw lejn ir-Renju Unit wara l-kollokament tagħhom, huma jistgħu japplikaw biss għal pożizzjoni li tikkorrispondi għall-iskala tas-salarju bażiku, u dan jillimita l-firxa tal-pożizzjonijiet disponibbli.
It-tieni nett, il-fatt li ma jistgħux jikkwalifikaw għal xi bonus jew promozzjoni matul kollokament ta’ disa’ snin inaqqas kunsiderevolment is-salarju meħud inkunsiderazzjoni għall-kalkolu tad-drittijiet għall-irtirar u għaldaqstant l-ammont tal-pensjoni ta’ irtirar futura.
Il-Kummissjoni ssostni, barra minn hekk, li l-imsemmija esklużjoni twassal għal telf finanzjarju kunsiderevoli għall-baġit tal-Unjoni, peress li dan il-baġit ser iġarabb differenza ikbar bejn is-salarju nazzjonali iktar baxx u s-salarju armonizzat taħt ir-regolamenti tal-persunal kollokat.
Hija tqis, abbażi ta’ kalkolu approssimattiv, li l-baġit tal-Unjoni fl-2008 kellu jġarrab spiża addizzjonali ta’ madwar EUR 720000 biss għal 194 għalliem Ingliżi u Welsh ikkollokati. Dawn l-ispejjeż jirriżultaw mid-differenza ogħla li kellha titħallas taħt l-Artikolu 49(2)(a) tar-regolamenti tal-persunal ikkollokat u, konsegwentement, skont l-Artikolu 25(2) tal-Konvenzjoni. Abbażi ta’ dan il-kalkolu, jista’ raġonevolment jiġi kkunsidrat li l-impossibbiltà għall-għalliema Ingliżi u Welsh ikkollokati sabiex jaċċedu għall-“post-threshold pay” tinvolvi fiha nnifisha spiża addizzjonali għall-baġit annwali tal-Unjoni ta’ bejn EUR 500000 u EUR 1000000.
Il-Kummissjoni tenfasizza li hija ma tippretendix li l-għalliema Ingliżi u Welsh ikkollokati għandhom awtomatikament ikollhom aċċess għall-iskali ogħla tas-salarju previsti għall-“post-threshold teacher”, “advanced teacher” u “excellent teacher” u jagħmlu progress bl-istess mod fuq dawn tal-aħħar, jew li jibbenefikaw ukoll mit-“teaching and learning responsibility payments”. It-talba tagħha hija limitata biss sabiex dawn l-għalliema jibbenefikaw minn avvanz tas-salarju bl-istess kundizzjonijiet bħal kull għalliem oħra impjegati fir-Renju Unit u għaldaqstant, b’mod partikolari, li huma jkunu jistgħu jipparteċipaw fil-proċeduri ta’ evalwazzjoni previsti għall-aċċess għal dawn l-iskali.
Skont il-Kummissjoni, analiżi dettaljata tal-istandards professjonali differenti u tal-kompiti li japplikaw għal dawn l-iskali u għal dawn l-allowances turi li l-għalliema kkollokati mal-iskejjel Ewropej spiss iwettqu kompiti li, fil-prinċipju, jistgħu jippermettulhom li jaċċedu għall-imsemmija skali jew li jibbenefikaw mill-imsemmija allowances.
Il-Kummissjoni tqis li r-Renju Unit ma jistax jinvoka allegati diffikultajiet tekniċi sabiex jiġġustifika n-nuqqas ta’ osservanza mal-obbligi taħt il-Konvenzjoni. Barra minn hekk, hija tikkontesta l-fatt li tali diffikultajiet jeżistu jew li dawn ma setgħux jiġu solvuti permezz ta’ sforz proporzjonat għall-interessi inkwistjoni.
Rigward, l-ewwel nett l-organizzazzjoni tal-evalwazzjonijiet tal-organizzazzjoni tal-għalliema kkollokati, hija tosserva, qabel kollox, li l-evalwazzjoni sabiex ikun hemm aċċess għall-“post-threshold pay scale” issir mill-kapijiet tal-iskejjel lokali u mad-daqqa t’għajn ma hemm l-ebda raġuni li timpedixxi li din il-missjoni tiġi fdata f’idejn il-Kap tal-Iskola Ewropea. Sussegwentement, għażliet oħra huma wkoll possibbli. B’hekk, ir-Renju Unit jista’ jibgħat spetturi, li jistħarrġu l-evalwazzjoni magħmula mid-diretturi tal-iskejjel Ewropej, jew evalwaturi esterni, li jwettqu huma stess l-evalwazzjoni, jew ukoll jagħżel kombinazzjoni ta’ dawn is-soluzzjonijiet. Fl-aħħar nett, xejn ma jimpedixxi lill-evalwaturi tal-aġenzija nazzjonali milli jwettqu l-evalwazzjonijiet ta’ kandidati nazzjonali għall-pożizzjonijiet ta’ “advances skills teachers” u ta’ “excellent teachers” milli jżuru l-iskejjel Ewropej, peress li huma diġà jagħmlu evalwazzjonijiet fl-iskejjel tal-Ministeru tad-Difiża fil-Ġermanja u f’pajjiżi oħra barra r-Renju Unit.
Fir-rigward, it-tieni nett, tal-argument tar-Renju Unit ibbażat fuq li l-aċċess għall-iskali tas-salarju ogħla huwa suġġett għall-ħolqien ta’ pożizzjonijiet, il-Kummissjoni tiddikjara li dan ma huwiex il-każ għall-aċċess għal “post-threshold pay scale”, u l-introduzzjoni ta’ din tal-aħħar tikkostitwixxi, essenzjalment, progressjoni salarjali ġenerali moħbija. Dwar l-aċċess għall-iskali l-oħra tas-salarji ogħla, dan jinvolvi l-ħolqien ta’ pożizzjoni fis-sens tal-baġit. Issa, xejn ma jipprevjeni lir-Renju Unit milli jagħti lill-Ministeru tal-Edukazzjoni numru adegwat ta’ pożizzjonijiet ta’ “advanced skills teachers” u ta’ “excellent teachers” għall-għalliema kkollokati.
Ir-Renju Unit jirrifjuta l-argument li l-politika tiegħu fir-rigward tal-għalliema kkollokati hija kontra l-Artikoli 12(4)(a) u 25 tal-Konvenzjoni.
Ir-Renju Unit iqis li r-rikors tal-Kummissjoni huwa bbażat fuq interpretazzjoni żbaljata tal-istatus professjonali tal-għalliema kkollokati u tan-natura tal-elementi ta’ remunerazzjoni addizzjonali prevista mis-STPCD. F’dan ir-rigward, dan l-Istat Membru jenfasizza b’mod partikolari li l-għalliema Ingliżi u Welsh ikkollokati ma kinux neċessarjament minn qabel okkupati fi ħdan skola nazzjonali ssussidjata u huma, għaldaqstant, jistgħu ma jkunux suġġetti għas-STPCD qabel il-kollokament tagħhom. Is-STPCS ma jikkostitwixxix “regoli nazzjonali” fis-sens tal-Artikolu 12 tal-Konvenzjoni.
Barra minn hekk, l-għalliema Ingliżi u Welsh ikkollokati deliberatament ħallew l-impjieg preċedenti tagħhom sabiex jieħdu pożizzjoni ġdida fi skola Ewropea abbażi ta’ kuntratt ġdid ta’ xogħol konkluż mal-Ministeru tal-Edukazzjoni. Dan l-imsemmi kuntratt jippreċiża ġustament li għalliem ikkollokat ma jistax japplika sabiex jibbenefika minn skali tas-salarju ogħla u minn allowances addizzjonali previsti fis-STPCD. L-imsemmija għalliema b’hekk volontarjament għażlu li jaċċettaw impjieg li s-STPCD ma japplikax għalih.
Barra minn hekk, ir-Renju Unit isostni li l-elementi addizzjonali ta’ remunerazzjoni previsti mis-STPCD ma humiex “garantiti” mil-leġiżlazzjoni nazzjonali u ma jikkostitwixxux “drittijiet” għall-promozzjoni, fis-sens tal-Artikolu 12(4) tal-Konvenzjoni. Fil-fatt, dawn l-elementi ma humiex awtomatikament mogħtija minħabba l-anzjanità, iżda għandhom jintalbu u jingħataw skont ċerti kriterji. Barra minn hekk, it-“teaching and learning responsibility payments” u l-iskemi ta’ “advances skills teachers” u ta’ “excellent teachers” huma aċċessibbli biss sa fejn skola tiddeċiedi li toħloq pożizzjonijiet f’dan ir-rigward. Barra minn hekk, l-elementi ta’ remunerazzjoni addizzjonali ma jikkostitwixxux “promozzjonijiet” fis-sens tal-imsemmi artikolu, peress li l-għalliema li lilhom jingħataw tali kumpens iżommu l-pożizzjoni ta’ “għalliem” u ma jkollhomx aċċess għal pożizzjoni ta’ grad ogħla.
Ir-Renju Unit iqis li jekk l-għalliema kkollokati jkollhom dritt għall-elementi ta’ remunerazzjoni addizzjonali mingħajr ma jkunu marbuta li jiżguraw ir-responsabbiltajiet li jakkumpanjawhom, dan ser joħloq diskriminazzjoni kontra l-għalliema nazzjonali. Ir-Renju Unit jikkontesta b’mod partikolari li l-għalliema kkollokati jissodisfaw il-kriterji għall-ksib ta’ elementi addizzjonali ta’ remunerazzjoni addizzjonali. B’hekk, ma hemm l-ebda ekwivalenza reali bejn is-sitwazzjoni ta’ għalliema Ewropej u dik ta’ għalliema ta’ skejjel issussidjati mir-Renju Unit.
Tali diskriminazzjoni tirriżulta wkoll mill-istħarriġ tal-kompetenza professjonali tal-għalliema tal-iskejjel Ewropej ma jkunx tant preċiż u rigoruż bħall-mekkaniżmu ta’ stħarriġ previst fil-livell nazzjonali. Is-soluzzjoni ssuġġerita mill-Kummissjoni, jiġifieri li l-imsemmi stħarriġ jitwettaq minn spetturi mibgħuta mir-Renju Unit fl-iskejjel Ewropej, ma hijiex biżżejjed sabiex tiżgura ekwivalenza f’dan ir-rigward.
Fl-aħħar nett, rigward l-Artikolu 25 tal-Konvenzjoni, ir-Renju Unit isostni li anki jekk li l-interpretazzjoni tagħha tal-aħħar sentenza tal-Artikolu 12(4)(a) kellha tintwera li hija inkorretta, dan ma jirriżultax f’telf għall-baġit tal-Unjoni. Ċertament, huwa possibbli li wħud mill-għalliema Ingliżi u Welsh ikkollokati jew assenjati mal-iskejjel Ewropej ikunu intitolati li jirċievu kumpens addizzjonali fil-ġejjieni, jekk jippreżentaw applikazzjoni xierqa u jekk din tkun aċċettata. Madankollu, sa fejn l-għoti ta’ dan id-dritt ikun jiddependi fuq evalwazzjoni individwali ta’ kull għalliem, ebda wieħed mill-imsemmija għalliema ma seta’ jippretendi dan issa. Konsegwentement, ir-Renju Unit, sal-preżent, issodisfa l-obbligu tiegħu li jħallas l-ammont sħiħ tar-remunerazzjoni li dawn l-għalliema huma intitolati għaliha.
Il-kunsiderazzjonijiet tal-Qorti tal-Ġustizzja
Essenzjalment, il-Kummissjoni tikkritika lir-Renju Unit talli ma żgurax li l-għalliema assenjati jew ikkollokati mill-Ingilterra jew Wales mal-iskejjel Ewropej iżommu d-drittijiet għall-promozzjoni u għall-irtirar iggarantiti mir-regoli nazzjonali tagħhom, skont l-aħħar sentenza tal-Artikolu 12(4)(a) tal-Konvenzjoni u, konsegwentement, li ma żammx iktar ir-remunerazzjoni mħallsa lill-imsemmija għalliema, bi ksur tal-Artikolu 25(1) tal-imsemmija konvenzjoni.
Sabiex tiġi evalwata l-fondatezza ta’ dan l-ilment, għandu, qabel kollox, jiġi stabbilit jekk is-STPCD jikkostitwixxix, għal dawn l-għalliema, ir-regoli nazzjonali fis-sens tal-aħħar sentenza tal-Artikolu 12(4)(a) ta’ din il-konvenzjoni.
F’dan ir-rigward, għandu jiġi kkonstatat li għalkemm l-Istati Membri partijiet għall-Konvenzjoni jibqgħu, kif tfakkar it-tielet premessa tal-Konvenzjoni, totalment responsabbli għall-organizzazzjoni tas-sistema edukattiva tagħhom, madankollu dawn ma jistgħux jinvokaw il-karatteristiċi partikolari ta’ din sistema sabiex jevitaw l-obbligi li jirriżultaw minn din il-konvenzjoni u sabiex iċaħħdu lill-għalliema li huma jassenjaw jew jikkollokaw mal-iskejjel Ewropea mill-protezzjoni prevista mill-aħħar sentenza tal-Artikolu 12(4)(a) tal-imsemmija konvenzjoni.
Issa, din hija preċiżament il-konsegwenza tal-argument imressaq mir-Renju Unit li jgħid li s-STPCD ma jikkostitwixxix ir-regoli nazzoinali, fis-sens tal-imsemmija dispożizzjoni għall-għalliema Ingliżi u Welsh. Fil-fatt, skont dan l-argument, fid-dawl tal-karatteristiċi partikolari tas-sistema edukattiva ta’ dan l-Istat Membru, sempliċiment ma jeżistu l-ebda regoli nazzjonali għal dan.
Barra minn hekk, għandu jiġi enfasizzat li s-STPCD huwa obbligatorju għall-iskejjel kollha ssussidjati fl-Ingilterra u Wales u li l-maġġoranza tal-għalliema impjegati f’din iż-żona huma effettivament impjegati minn tali skola, iżda wkoll il-fatt li, anki fost l-iskejjel mhux issussidjati, ħafna minn dawn tal-aħħar japplikaw kompletament jew parzjalment is-STPCD. Il-Kummissjoni ddikjarat f’dan ir-rigward, mingħajr ma ġiet kontradetta fuq dan il-punt mir-Renju Unit, li l-iskejjel mhux issussidjati li japplikaw biss parzjalment is-STPCD fil-fatt jużaw il-kundizzjonijiet previsti minn dan tal-aħħar bħala l-minimu u jżidu benefiċċji addizzjonali u li fir-realtà is-STPCD japplika għal 90 % tal-għalliema kollha impjegati f’dan l-Istat Membru.
Barra minn hekk, il-kuntratt standard ta’ xogħol li l-għalliema assenjati jew ikkollokati mill-Ingilterra u Wales għal skejjel Ewropej jiffirmaw mal-Ministeru tal-Edukazzjoni għal din l-assenjazzjoni jew dan il-kollokament jipprovdi li s-salarji nazzjonali li jitħallsu kull xahar lil dawn l-għalliema huma stabbiliti skont l-iskali tas-salarji previsti mis-STPCD u li ż-żidiet fis-salarji annwali nnegozjati fil-livell nazzjonali, applikabbli skont is-STPCD, jitħallsu. Huwa paċifiku li anki għall-imsemmija għalliema l-kundizzjonijiet ta’ xogħol huma parzjalment regolati mis-STPCD u li għaldaqstant huwa biss b’mod selettiv, u b’mod partikolari fir-rigward tal-benefiċċju ta’ skala tas-salarju ogħla u ta’ bonus addizzjonali, li l-imsemmi kuntratt jeskludi l-applikazzjoni ta’ dan.
Għandu jiġi kkonstatat li, f’dawn iċ-ċirkustanzi, is-STPCD jikkostitwixxi għall-għalliema Ingliżi u Welsh r-regoli nazzjonali fis-sens tal-aħħar sentenza tal-Artikolu 12(4)(a) tal-Konvenzjoni.
Fir-rigward tal-argument tar-Renju Unit li jgħid li huwa ma jistax jiġi obbligat li jagħti d-drittijiet għall-promozzjoni previsti mis-STPCD lill-għalliema kollha li huwa jassenja jew jikkolloka mal-iskejjel Ewropej, peress li parti minnhom biss ġew impjegati, qabel l-assenjament tagħhom jew il-kollokament tagħhom, fi ħdan skola sussidjata fl-Ingilterra jew Wales, għandu jiġi rrilevat li l-Kummissjoni tallega, fil-kuntest ta’ dan ir-rikors, li l-imsemmija drittijiet previsti mis-STPCD ma jkunux applikati għall-għalliema kollha assenjati jew ikkollokati minn dan l-Istat Membru, iżda biss għal dawk li ġejjin mill-Ingilterra u Wales. Konsegwentement, il-fatt li s-STPCD ma japplikax b’mod partikolari għall-għalliema impjegati fl-Iskozja ma għandu ebda rilevanza għal dan ir-rikors.
Barra minn hekk, sa fejn mhux biss l-iskejjel issussidjati fl-Ingilterra u Wales, iżda wkoll il-biċċa l-kbira tal-iskejjel mhux issussidjati japplikaw, kompletament jew parzjalment, is-STPCD, jista’ jiġi preżunt li, fost l-għalliema Ingliżi u Welsh assenjati jew ikkollokati mal-iskejjel Ewropej, maġġoranza minnhom jibbenefikaw minn kundizzjonijiet previsti mis-STPCD qabel l-assenjazzjoni tagħhom jew il-kollokament tagħhom. Issa, anki jekk ikun jidher li parti minn dawn l-għalliema ma jkunux ġew suġġetti għas-STPCD minħabba l-fatt li dawn l-għalliema kienu impjegati qabel jew minn skola ssussidjata li ma għażlitx li tapplika s-STPCD, jew minn xi skola oħra, dan il-fatt ma jistax, fi kwalunkwe każ, jiġġustifika l-esklużjoni mir-Renju Unit, abbażi tat-tip ta’ kuntratt standard li l-għalliema għandhom jiffirmaw għall-assenjazzjoni jew għall-kollokament tagħhom mal-iskejjel Ewropej, l-applikazzjoni ta’ ċerti benefiċċji previsti mis-STPCD għall-għalliema kollha Ingliżi u Welsh.
Barra minn hekk, kuntrarjament għal dak li jsostni r-Renju Unit, din l-esklużjoni ma hijiex iġġustifikata mis-sempliċi fatt li dawn l-għalliema jiffirmaw dan il-kuntratt volontarjament u xjentement. Fil-fatt, għalkemm huwa ċertament minnu li l-imsemmija għalliema bl-ebda mod ma huma sfurzati li jitolbu li jiġu assenjati jew ikkollokati ma’ skola Ewropea u jistgħu jkunu jafu l-kundizzjonijiet tal-kuntratt ġdid ta’ xogħol, madankollu jibqa’ l-fatt li dawn l-għalliema ma għandhom l-ebda għażla ħlief li jaċċettaw li jiffirmaw l-imsemmi kuntratt li l-kundizzjonijiet tiegħu huma imposti fuqhom mill-Ministeru tal-Edukazzjoni. Sakemm l-aħħar sentenza tal-Artikolu 12(4)(a) tal-Konvenzjoni ma titneħħilhiex l-effettività tagħha, ma jistax jiġi validament sostnut li, f’tali ċirkustanzi, l-għalliema jkunu deliberatament irrinunzjaw għall-imsemmija benefiċċji previsti mis-STPCD u għad-dritt mogħti lilhom minn din id-dispożizzjoni tal-Konvenzjoni.
Sussegwentement, fir-rigward tal-kwistjoni dwar jekk l-aċċess għall-iskali tas-salarji iktar vantaġġużi, bħall-“post-threshold pay scale” kif ukoll l-iskali li japplikaw għall-“excellent teachers” u għall-“advanced skills teachers”, kif ukoll l-aċċess għal pagamenti oħra addizzjonali, bħat-“teaching and learning responsibility payments”, previsti mis-STPCD, li jikkostitwixxux dritt għall-promozzjoni fis-sens tal-imsemmija dispożizzjoni, għandu jitfakkar li diġà ġie kkonstatat fil-punti 59 u 60 tal-preżenti sentenza f’din il-kawża li dawn id-drittijiet huma kkostitwiti wkoll minn dawn id-drittijiet li jirriżultaw fl-applikazzjoni ta’ kumpens iktar vantaġġuż, mingħajr ma dan il-vantaġġ ikun marbut mal-għoti ta’ titolu differenti għall-għalliem, kif ukoll dawk li ma humiex mogħtija awtomatikament skont l-anzjanità, iżda li jeħtieġu l-parteċipazzjoni fil-proċeduri u s-sodisfazzjon ta’ ċerti kriterji.
Minn dan jirriżulta li għandhom jiġu skartati l-argumenti tar-Renju Unit bbażati fuq il-fatt li l-għalliema li għalihom japplikaw dawn l-iskali u dawn il-pagamenti jżommu l-pożizzjoni tagħhom u kellhom jiġu suġġetti għal dawn il-proċeduri. Barra minn hekk, il-Kummissjoni ma ssostnix li l-għalliema assenjati jew ikkollokati mill-Ingilterra u Wales għandhom awtomatikament jibbenefikaw mill-imsemmija skali u mill-imsemmija pagamenti, iżda li huma għandhom ikollhom aċċess għall-istess kundizzjonijiet bħal dawk li japplikaw għall-għalliema Ingliżi u Welsh suġġetti għas-STPCD.
Għalkemm ir-Renju Unit isostni li l-għalliema assenjati jew ikkollokati ma jistgħux, fil-prinċipju, jissodisfaw l-istandards professjonali li abbażi tagħhom jingħata l-aċċess għal dawn l-iskali tas-salarji kif ukoll ir-responsabbiltajiet addizzjonali relatati mal-applikazzjoni ta’ xi wħud minn dawn l-iskali u ma’ xi wħud minn dawn il-pagamenti, għandu jiġi rrilevat li l-Kummissjoni wettqet analiżi dettaljata ta’ dawn il-kriterji u r-responsabbiltajiet u spjegat b’mod plawżibbli li ħafna mill-imsemmija għalliema jissodisfaw dawn il-kriterji u jeżerċitaw responsabbiltajiet ekwivalenti fi ħdan l-iskejjel Ewropej.
Din l-analiżi u dawn l-ispjegazzjonijiet ma humiex ikkontestati mill-argumenti speċifiċi mressqa mir-Renju Unit, li jgħidu li, essenzjalment, ma hemmx ekwivalenza reali bejn is-sitwazzjoni reali ta’ għalliema fl-iskejjel Ewropej u dik tal-kollegi tagħhom nazzjonali. Fil-fatt, tali dikjarazzjoni tikkonfliġġi mal-Artikolu 10 tar-regolamenti tal-persunal ikkollokati, li jirrikjedi li l-għalliema assenjati jew ikkollokati jkollhom il-kwalifiki u jkunu jissodisfaw il-kundizzjonijiet neċessarji sabiex jokkupaw pożizzjonijiet ekwivalenti fil-pajjiż ta’ oriġini tagħhom. Barra minn hekk, sa fejn dawn l-imsemmija argumenti tar-Renju Unit huma bbażati fuq il-kunċett li dawn l-istandards u dawn ir-responsabbiltajiet ma jistgħux, skont id-definizzjoni tagħhom, jiġu sodisfatti mill-imsemmija għalliema minħabba li l-iskejjel Ewropej ma jaħdmux b’mod identiku bħall-iskejjel issussidjati fl-Ingilterra u Wales, huma jiksru l-istatus partikolari u l-karattru sui generis tal-iskejjel Ewropej.
Kuntrarjament għal dak li jsostni r-Renju Unit, l-aċċess għall-għalliema assenjati jew ikkollokati mill-Ingilterra u Wales mal-iskejjel Ewropej għall-imsemmija skali tas-salarji u għall-imsemmija pagamenti addizzjonali ma jirriżultax f’diskriminazzjoni kontra l-kollegi tagħhom nazzjonali peress li jkun impossibbli li jiġi żgurat stħarriġ tal-kompetenza professjonali ta’ dawn l-għalliema tant speċifiku u strett bħall-istħarriġ li jsir fuq livell nazzjonali. Fil-fatt, kif irrileva l-Avukat Ġenerali fil-punti 87 sa 90 tal-konklużjonijiet tiegħu, dan l-argument huwa infondat sa fejn jeżistu soluzzjonijiet għal kollox vijabbli sabiex jiżguraw tali stħarriġ. Ir-Renju Unit lanqas ma spjega r-raġunijiet għaliex huwa jqis li l-għażliet differenti proposti f’dan ir-rigward mill-Kummissjoni ma jippermettux li jinkiseb riżultat sodisfaċenti, iżda sempliċement iddikjara li ma jkunx suffiċjenti li jintbagħtu spetturi nazzjonali fl-iskejjel Ewropej.
Ir-Renju Unit jsostni wkoll li ħafna għalliema ta’ skejjel issussidjati fl-Ingilterra u Wales ma jibbenefikawx mill-iskali tas-salarji previsti għall-“excellent teachers” u l-“advanced skills teachers” jew “teaching and learning responsibility payments” minħabba l-fatt li l-ebda waħda jew ftit mill-pożizzjonijiet li jagħtu dritt għal dawn l-iskali u għal dawn il-pagamenti nħolqu fl-iskejjel tagħhom. Madankollu, din iċ-ċirkustanza ma tiġġustifikax l-esklużjoni tal-għalliema kollha Ingliżi u Welsh assenjati jew ikkollokati mal-iskejjel Ewropej mill-benefiċċju ta’ dawn l-iskali u ta’ dawn il-pagamenti.
Barra minn hekk, bi tweġiba għat-talba tal-Kummissjoni li jiġu assenjati mal-iskejjel Ewropej numru ta’ tali pożizzjonijiet bi proporzjon għal dik dak eżistenti fl-Ingilterra u Wales, ir-Renju Unit ma kkontestax li tali assenjazzjoni kienet effettivament possibbli, iżda ddikjara li l-għadd ta’ postijiet assenjati mal-iskejjel Ewropej ikun għalhekk ftit ħafna, jew ineżistenti, u jkun diffiċli f’dawn il-kundizzjonijiet li jiġi ddeterminat l-iskejjel Ewropej li għandhom effettivament jibbenefikaw minn dawn il-pożizzjonijiet. Issa, tali diffikultajiet prattiċi fid-distribuzzjoni ta’ pożizzjonijiet li jagħtu dritt għall-imsemmija skali u għall-imsemmija pagamenti ma jistgħux jiġġustifikaw ir-rifjut totali ta’ assenjazzjoni ta’ tali pożizzjonijiet mal-iskejjel Ewropej. Barra minn hekk huwa paċifiku li, skont l-aħħar sentenza tal-Artikolu 12(4)(a) tal-Konvenzjoni, ir-Renju Unit jista’ jkun assistit mill-Bord tal-Gvernaturi sabiex isolvi dawn id-diffikultajiet sabiex, b’mod partikolari, jidentifika fi ħdan l-iskejjel Ewropej pożizzjonijiet li għandhom jimtlew ta’ “excellent teachers” u “advanced skills teachers”.
Mill-kunsiderazzjonijiet preċedenti jirriżulta li l-aċċess għall-iskali tas-salarji iktar vantaġġużi, bħall-“post-threshold pay scale” kif ukoll l-iskali li japplikaw għall-“excellent teachers” u għall-“advanced skills teachers”, u l-aċċess għall-pagamenti l-oħra addizzjonali bħat-“teaching and learning responsibility payments” previsti mis-STPCD, jikkostitwixxu dritt għall-promozzjoni fis-sens tal-aħħar sentenza tal-Artikolu 12(4)(a) tal-Konvenzjoni, li r-Renju Unit għandu jiżgura l-osservanza tagħha għall-benefiċċju tal-għalliema assenjati jew ikkollokati mill-Ingilterra u Wales mal-iskejjel Ewropej. Barra minn hekk, peress li l-aċċess għal dawn l-iskali u l-aċċess għal dawn il-pagamenti għandu influwenza diretta fuq l-ammont tal-pensjoni tal-irtirar li dawn l-għalliema jistgħu jippretendu, huwa jirrappreżenta ukoll dritt għall-irtirar iggarantit mir-regoli nazzjonali tagħhom, fis-sens ta’ din id-dispożizzjoni.
Fl-aħħar nett, dwar jekk ir-Renju Unit japplikax b’mod korrett l-Artikolu 25(1) tal-Konvenzjoni, għandu jitfakkar li din id-dispożizzjoni tobbliga lill-Istati Membri sabiex jikkontribwixxu għall-baġit tal-iskejjel Ewropej permezz taż-żamma tar-remunerazzjonijiet imħallsa lill-għalliema li huma jikkollokaw jew jassenjaw ma’ dawn l-iskejjel. Skont il-punt 2 ta’ dan l-istess artikolu, moqri flimkien mal-Artikolu 49 tar-regolamenti tal-persunal ikkollokat, l-Unjoni tikkontribwixxi għall-imsemmi baġit billi tħallas is-suppliment Ewropew. F’dan ir-rigward, il-Kummissjoni, mingħajr ma ġiet kontradetta fuq dan il-punt mir-Renju Unit, ressqet data b’ċifri li turi b’mod plawżibbli, li l-iffriżar tar-remunerazzjonijiet tal-għalliema Ingliżi u Welsh assenjati jew ikkollokati mal-iskejjel Ewropej kellu bħala korollarju li l-Unjoni kellha tħallas suppliment ogħla Ewropew lil dawn l-għalliema, li wassal għaż-żieda tal-kontribuzzjoni tal-Unjoni għall-baġit tal-imsemmija skejjel.
Din il-konstatazzjoni ma hijiex b’mod partikolari kkontestata mill-argument tar-Renju Unit li jsostni li l-aċċess għall-iskali ogħla u għall-pagamenti addizzjonali jiddependi fuq evalwazzjoni individwali ta’ kull għalliem, li għadu ma sarx għall-għalliema fl-Ingilterra u Wales assenjati jew issekondati mal-iskejjel Ewropej. Fil-fatt, dan l-argument jinjora b’mod ċar il-fatt li minn naħa, tali evalwazzjonijiet għadhom ma sarux, preċiżament, minħabba l-esklużjoni sistematika ta’ dawn l-għalliema mill-imsemmija skali u mill-imsemmija pagamenti, u, min-naħa l-oħra, jista’ raġonevolment jiġi preżunt li, fin-nuqqas ta’ tali esklużjoni, uħud minn dawn l-għalliema effettivament diġà kellhom aċċess għal dawn l-iskali u għal dawn il-pagamenti.
Minn dan isegwi li, sa fejn l-interpretazzjoni korretta u l-applikazzjoni korretta tal-aħħar sentenza tal-Artikolu 12(4)(a) tal-Konvenzjoni mir-Renju Unit twassal għal kontribuzzjoni ogħla ta’ dan l-Istat Membru għall-baġit tal-iskejjel Ewropej, hemm rabta, għall-inqas indirettament, bejn il-ksur tal-Artikolu 12(4)(a) tal-Konvenzjoni u l-obbligu li għandhom l-Istati Membri taħt l-Artikolu 25(1) tal-imsemmija konvenzjoni, rabta li lanqas ma ġiet ikkontestata mir-Renju Unit. Konsegwentement, billi tipprevjeni lill-imsemmija għalliema milli japplikaw għal waħda mill-iskali tas-salarji ogħla jew milli jibbenefikaw mit-“teaching and learning responsibility payments”, ir-Renju Unit kiser ukoll l-Artikolu 25(1) tal-Konvenzjoni.
Fid-dawl ta’ dawn il-kunsiderazzjonijiet kollha, għandu jiġi kkonstatat li, meta eskluda l-għalliema Ingliżi u Welsh assenjati jew ikkollokati mal-iskejjel Ewropej, matul il-perijodu ta’ assenjazzjoni jew ta’ kollokament tagħhom, mill-aċċess għall-iskali ta’ salarji iktar vantaġġużi, b’mod partikolari dawk magħrufa bħala “threshold pay”, “excellent teacher system” jew “advanced skills teachers”, u mill-aċċess għall-pagamenti addizzjonali oħra, bħalma huma t-“teaching and learning responsibility payments”, previsti mis-STPCD, ir-Renju Unit applika b’mod żbaljat l-Artikoli 12(4)(a) u 25(1) tal-Konvenzjoni.
Fuq l-ispejjeż
Skont l-Artikolu 69(2) tar-Regoli tal-Proċedura, il-parti li titlef għandha tbati l-ispejjeż, jekk dawn ikunu ntalbu. Peress li r-Renju Unit tilef, hemm lok li huwa jiġi ordnat ibati l-ispejjeż, kif mitlub mill-Kummissjoni.
Għal dawn il-motivi, il-Qorti tal-Ġustizzja (L-Ewwel Awla) taqta’ u tiddeċiedi:
L-aħħar sentenza tal-Artikolu 12(4)(a) tal-Konvenzjoni li tiddefinixxi l-Istatut tal-iskejjel Ewropej, tal-21 ta’ Ġunju 1994, għandha jiġi interpretata fis-sens li tobbliga lill-Istati Membri partijiet għal din il-konvenzjoni sabiex jiżguraw li l-għalliema kkollokati jew assenjati mal-iskejjel Ewropej igawdu, matul iż-żmien tal-kollokament jew tal-assenjazzjoni tagħhom, l-istess drittijiet għall-avvanz fil-karriera u għall-irtirar bħal dawk applikabbli għall-kollegi tagħhom nazzjonali skont il-leġiżlazzjoni tal-Istat Membru ta’ oriġini tagħhom.
Meta eskluda l-għalliema Ingliż u Welsh assenjati jew ikkollokati mal-iskejjel Ewropej, matul il-perijodu ta’ assenjazzjoni jew ta’ kollokament tagħhom, mill-aċċess għall-iskali ta’ salarji iktar vantaġġużi, b’mod partikolari dawk magħrufa bħala “threshold pay”, “excellent teacher system” jew “advanced skills teachers”, u mill-aċċess għall-pagamenti addizzjonali oħra, bħalma huma t-“teaching and learning responsibility payments”, previsti mis-“School Teachers Pay and Conditions Document”, ir-Renju Unit tal-Gran Brittanja u l-Irlanda ta’ Fuq applika b’mod żbaljat l-Artikoli 12(4)(a) u 25(1) ta’ din il-konvenzjoni.
Ir-Renju Unit tal-Gran Brittanja u l-Irlanda ta’ Fuq huwa kkundannat għall-ispejjeż.
Firem
“Artikolu 267 TFUE — Annullament ta’ deċiżjoni ġudizzjarja — Rinviju lill-qorti kkonċernata — Obbligu ta’ konformità mad-deċiżjoni ta’ annullament — Rinviju għal deċiżjoni preliminari — Possibbiltà — Ambjent — Konvenzjoni ta’ Aarhus — Direttiva 85/337/KEE — Direttiva 96/61/KE — Parteċipazzjoni tal-pubbliku fil-proċess deċiżjonali — Kostruzzjoni ta’ landfill tal-iskart — Applikazzjoni għal awtorizzazzjoni — Sigriet kummerċjali — Nuqqas ta’ komunikazzjoni ta’ dokument lill-pubbliku — Effett fuq il-validità tad-deċiżjoni ta’ awtorizzazzjoni ta’ landfill — Regolarizzazzjoni — Evalwazzjoni tal-effetti tal-proġett fuq l-ambjent — Avviż finali qabel l-adeżjoni tal-Istat Membru fl-Unjoni — Applikazzjoni ratione temporis tad-Direttiva 85/337 — Azzjoni ġudizzjarja — Miżuri provviżorji — Sospensjoni tal-eżekuzzjoni — Annullament tad-deċiżjoni kkontestata — Dritt għall-proprjetà — Ksur”
Fil-Kawża C-416/10,
li għandha bħala suġġett talba għal deċiżjoni preliminari skont l-Artikolu 267 TFUE, imressqa min-Najvyšší súd Slovenskej republiky (is-Slovakkja), permezz ta’ deċiżjoni tas-17 ta’ Awwissu 2010, li waslet fil-Qorti tal-Ġustizzja fit-23 ta’ Awwissu 2010, fil-proċedura
Jozef Križan,
Katarína Aksamitová,
Gabriela Kokošková,
Jozef Kokoška,
Martina Strezenická,
Jozef Strezenický,
Peter Šidlo,
Lenka Šidlová,
Drahoslava Šidlová,
Milan Šimovič,
Elena Šimovičová,
Stanislav Aksamit,
Tomáš Pitoňák,
Petra Pitoňáková,
Mária Križanová,
Vladimír Mizerák,
Ľubomír Pevný,
Darina Brunovská,
Mária Fišerová,
Lenka Fišerová,
Peter Zvolenský,
Katarína Zvolenská,
Kamila Mizeráková,
Anna Konfráterová,
Milan Konfráter,
Michaela Konfráterová,
Tomáš Pavlovič,
Jozef Krivošík,
Ema Krivošíková,
Eva Pavlovičová,
Jaroslav Pavlovič,
Pavol Šipoš,
Martina Šipošová,
Jozefína Šipošová,
Zuzana Šipošová,
Ivan Čaputa,
Zuzana Čaputová,
Štefan Strapák,
Katarína Strapáková,
František Slezák,
Agnesa Slezáková,
Vincent Zimka,
Elena Zimková,
Marián Šipoš,
Mesto Pezinok
vs
Slovenská inšpekcia životného prostredia,
fil-preżenza ta’:
Ekologická skládka as,
IL-QORTI TAL-ĠUSTIZZJA (Awla Manja),
komposta minn V. Skouris, President, K. Lenaerts, Viċi President, A. Tizzano, M. Ilešič, L. Bay Larsen (Relatur), J. Malenovský, Presidenti ta’ Awla, A. Borg Barthet, J.-C. Bonichot, C. Toader, J.-J. Kasel u M. Safjan, Imħallfin,
Avukat Ġenerali: J. Kokott,
Reġistratur: C. Strömholm, Amministratur,
wara li rat il-proċedura bil-miktub u wara s-seduta tas-17 ta’ Jannar 2012,
wara li kkunsidrat l-osservazzjonijiet ippreżentati:
għal Jozef Križan, Katarína Aksamitová, Gabriela Kokošková, Jozef Kokoška, Martina Strezenická, Jozef Strezenický, Peter Šidlo, Lenka Šidlová, Drahoslava Šidlová, Milano Šimovič, Elena Šimovičová, Stanislav Aksamit, Tomáš Pitoňák, Petra Pitoňáková, Mária Križanová, Vladimír Mizerák, Ľubomír Pevný, Darina Brunovská, Mária Fišerová, Lenka Fišerová, Peter Zvolenský, Katarína Zvolenská, Kamila Mizeráková, Anna Konfráterová, Milano Konfráter, Michaela Konfráterová, Tomáš Pavlovič, Jozef Krivošík, Ema Krivošíková, Eva Pavlovičová, Jaroslav Pavlovič, Pavol Šipoš, Martina Šipošová, Jozefína Šipošová, Zuzana Šipošová, Ivan Čaputa, Zuzana Čaputová, Štefan Strapák, Katarína Strapáková, František Slezák, Agnesa Slezáková, Vincent Zimka, Elena Zimková, Marián Šipoš, minn T. Kamenec u Z. Čaputová, avukati,
għall-Mesto Pezinok, minn J. Ondruš u K. Siváková, avukati,
għall-iSlovenská inšpekcia životného prostredia, minn L. Fogaš, avukat,
għall-Ekologická skládka as, minn P. Kováč, avukat,
għall-Gvern Slovakk, minn B. Ricziová, bħala aġent,
għall-Gvern Ċek, minn M. Smolek u. D. Hadroušek, bħala aġenti,
għall-Gvern Franċiż, minn S. Menez, bħala aġent,
għall-Gvern Awstrijak, minn C. Pesendorfer, bħala aġent,
għall-Kummissjoni Ewropea, minn P. Oliver u A. Tokár, bħala aġenti,
wara li semgħet il-konklużjonijiet tal-Avukat Ġenerali, ippreżentati fis-seduta tad-19 ta’ April 2012,
tagħti l-preżenti
Sentenza
It-talba għal deċiżjoni preliminari tirrigwarda l-interpretazzjoni tal-Konvenzjoni dwar l-aċċess għall-informazzjoni, il-parteċipazzjoni pubblika fit-teħid ta’ deċiżjonijiet u l-aċċess għall-ġustizzja fi kwistjonijiet ambjentali, iffirmata f’Aarhus fil-25 ta’ Ġunju 1998 u approvata f’isem il-Komunità Ewropea bid-Deċiżjoni tal-Kunsill 2005/370/KE, tas-17 ta’ Frar 2005 (ĠU L 164M, p. 17, iktar ’il quddiem il-“Konvenzjoni ta’ Aarhus”), tal-Artikoli 191(1) u (2) u 267 TFUE, tad-Direttiva tal-Kunsill 85/337/KEE, tas-27 ta’ Ġunju 1985, dwar l-istima tal-effetti ta’ ċerti proġetti pubbliċi u privati fuq l-ambjent (ĠU Edizzjoni Speċjali bil-Malti, Kapitolu 15, Vol. 1, p. 248), kif emendata bid-Direttiva 2003/35/KE tal-Parlament Ewropew u tal-Kunsill, tas-26 ta’ Mejju 2003 (ĠU Edizzjoni Speċjali bil-Malti, Kapitolu 15, Vol. 7, p. 466, iktar ’il quddiem id-“Direttiva 85/337”), kif ukoll tad-Direttiva tal-Kunsill 96/61/KE, tal-24 ta’ Settembru 1996, dwar il-prevenzjoni u l-kontroll integrat tat-tniġġis (ĠU Edizzjoni Speċjali bil-Malti, Kapitolu 15, Vol. 3, p. 80), kif emendata bir-Regolament (KE) Nru 166/2006 tal-Parlament Ewropew u tal-Kunsill, tat-18 ta’ Jannar 2006 (ĠU L 33, p. 1, iktar ’il quddiem id-“Direttiva 96/61”).
Din it-talba ġiet ippreżentata fil-kuntest ta’ kawża bejn J. Križan u 43 rikorrent ieħor, persuni fiżiċi, li jgħixu fil-belt ta’ Pezinok, kif ukoll il-Mesto Pezinok (belt ta’ Pezinok) u l-iSlovenská inšpekcia životného prostredia (Ispettorat Slovakk tal-Ambjent, iktar ’il quddiem l-“inšpekcia”) rigward il-legalità tad-deċiżjonijiet tal-awtorità amministrattiva ta’ stabbiliment u operat mill-Ekologická skládka as (iktar ’il quddiem l-“Ekologická skládka”), intervenjenti fil-kawża prinċipali, ta’ landfill għar-rimi tal-iskart.
Il-kuntest ġuridiku
Id-dritt internazzjonali
L-Artikolu 6 tal-Konvenzjoni ta’ Aarhus, intitolat “Parteċipazzjoni tal-pubbliku fid-deċiżjonijiet relatati ma’ attivitajiet partikolari”, jistipula, fil-paragrafi 1, 2, 4 u 6 tiegħu:
“1.   Kull parti:
tapplika d-dispożizzjonijiet ta’ dan l-artikolu meta għandha tittieħed deċiżjoni ta’ awtorizzazzjoni jew le tal-attivitajiet proposti bħal dawk elenkati fl-Anness I;
Meta jinbeda proċess deċiżjonali li jmiss l-ambjent, il-pubbliku kkonċernat huwa informat kif għandu jkun, b’mod effettiv u fil-ħin mixtieq, permezz ta’ avviż pubbliku jew individwalment, skont il-każ, fil-bidu tal-proċess. L-informazzjoni tikkonċerna b’mod partikolari:
Il-proċedura mibdija, inkluża, fil-każijiet fejn din l-informazzjoni tista’ tiġi pprovduta:
L-awtorità pubblika li tista’ tiġi mistoqsija informazzjoni rilevanti u fejn din l-informazzjoni tkun ġiet ippreżentata sabiex il-pubbliku jkun jista’ jeżaminaha.
Kull parti għandha tipprovdi għal parteċipazzjoni pubblika fil-bidu tal-proċedura, jiġifieri meta l-għażliet u s-soluzzjonijiet kollha jkunu għadhom possibbli u l-pubbliku jkun jista’ jeżerċita influwenza effettiva.
Kull parti għandha titlob lill-awtoritajiet pubbliċi kompetenti biex jagħmlu mod li l-pubbliku kkonċernat ikun jista’ jikkonsulta meta jagħmel talba għal dan, meta d-dritt nazzjonali jeżiġi dan, u mingħajr ħlas, minn meta tkun disponibbli, l-informazzjoni kollha li jkollha xi rilevanza għall-proċess deċiżjonali msemmi f’dan l-artikolu u li tista’ tinkiseb fil-mument tal-proċedura ta’ parteċipazzjoni pubblika, bla ħsara għad-dritt tal-partijiet li jirrifjutaw li jiżvelaw ċerta informazzjoni, f’konformità [b’mod partikolari, fil-paragrafu (4)] tal-Artikolu 4.
[Traduzzjoni mhux uffiċjali]
L-Artikolu 9 tal-istess konvenzjoni, intitolat “Aċċess għall-ġustizzja”, jipprovdi fil-paragrafi 2 u 4 tiegħu:
“2.   Kull parti għandha tħares, fil-kuntest tal-leġiżlazzjoni nazzjonali tagħha, li l-membri tal-pubbliku kkonċernat
ikunu jistgħu jippreżentaw rikors quddem qorti u/jew organu indipendenti u imparzjali ieħor stabbilit mil-liġi sabiex jikkontestaw il-legalità, fir-rigward tal-mertu u l-proċedura, ta’ kull deċiżjoni, kull att jew kull ommissjoni li jaqgħtu taħt id-dispożizzjonijiet tal-Artikolu 6 u, jekk id-dritt intern jipprevedi dan u bla ħsara għall-paragrafu 3 iktar ’il quddiem, tad-dispożizzjonijiet rilevanti oħra ta’ dan il-ftehim.
Barra dan u bla ħsara għall-paragrafu 1, il-proċeduri msemmija fil-paragrafi 1, 2 u 3 iktar ’il fuq għandhom jipprovdu rimedji xierqa u effettivi, inkluż inġunzjonijiet fejn ikun xieraq, u għandhom ikunu oġġettivi, ekwi, rapidi u l-ispiża għalihom ma għandhiex ikun tali li tipprekludihom ”[Traduzzjoni mhux uffiċjali]
L-Anness I(5) tal-Kovenzjoni ta’ Aarhus jindika, fid-dawl tal-attivitajiet intiżi fl-Artikolu 6(1)(a) tagħha:
“Immaniġġar ta’ skart:
Landfills li jirċievu iktar minn 10 tunnellati kuljum jew kapaċità totali ta’ iktar minn 25000 tunnellata, bl-esklużjoni ta’ landfills tal-iskart inerti.” [Traduzzjoni mhux uffiċjali]
Id-dritt tal-Unjoni
Id-Direttiva 85/337
L-Artikolu 1(2) tad-Direttiva 85/337 jiddefinixxi l-kunċett ta’ “kunsens [awtorizzazzjoni] għal żvilupp” bħala “id-deċiżjoni ta’ l-awtorita jew l-awtoritajiet kompetenti li tagħti d-dritt lill-iżviluppatur biex jipproċedi bil-proġett”.
L-Artikolu 2 ta’ din id-direttiva huwa mitkub fit-termini li ġejjin:
“1.   L-Istati Membri għandhom jadottaw il-miżuri kollha meħtieġa sabiex jiżguraw illi, qabel ma jingħata l-kunsens/approvazzjoni, il-proġetti li x’aktarx ikun sejjer ikollhom impatt sinifikanti fuq l-ambjent bis-saħħa, fost ħwejjeġ oħra, tan-natura, id-daqs u l-lokazzjoni tagħhom jiġu magħmula soġġetti għall-ħtieġa li jkun hemm il-kunsens/approvazzjoni għall-iżvilupp u stima rigward l-effetti tagħhom. Dawn il-proġetti huma ddefiniti fl-Artikolu 4.
L-istima ta’ l-impatt ambjentali tista’ tkun integrata fi proċeduri eżistenti għal kunsens ta’ proġetti fl-Istati Membri, jew, fin-nuqqas ta’ dan, fi proċeduri oħra jew fi proċeduri li għandhom ikunu stabbiliti biex ikun hemm konformita ma’ l-għanijiet ta’ din id-Direttiva.
Id-Direttiva 96/61
Il-premessa 23 tad-Direttiva 96/61 tgħid:
“ biex il-pubbliku jkun mgħarraf bit-tħaddim ta’ l-istallazzjonijiet u l-effett potenzjali tagħhom fuq l-ambjent, u sabiex tiġi żgurata t-trasparenza tal-proċess dwar ħruġ ta’ liċenzji fil-Komunita kollha, l-pubbliku għandu jkollu aċċess, qabel ma tittieħed xi deċiżjoni, għall-informazzjoni li tirrelata ma’ l-applikazzjonijiet għall-permessi [awtorizzazzjonijiet] ta’ stallazzjonijiet ġodda ”
L-Artikolu 1 ta’ din id-direttiva, intitolat “Għan u kamp ta’ applikazzjoni”, jiddisponi:
“L-għan ta’ din id-Direttiva huwa li tinkiseb prevenzjoni u kontroll shih ta’ tniġġiż li jinħoloq mill-attivitajiet elenkati fl-Anness I. Tippreskrivi miżuri maħsuba għall-prevenzjoni jew, meta dan ma jkunx prattiku, għal tnaqqis ta’ emissjonijiet fl-arja, fil-baħar u fl-art mill-attivitajiet imsemmija hawn fuq, inklużi miżuri dwar skart, sabiex jinkiseb livell għoli ta’ protezzjoni ta’ l-ambjent kollu kemm hu, bla ħsara għad-Direttiva [85/337] u għad-dispożizzjonijiet oħra relevanti tal-Komunita.”
L-Artikolu 15 tal-istess direttiva, inititolat “Aċċess għal informazzjoni u parteċipazzjoni pubblika fil-proċedura tal-permess [awtorizzazzjoni]”, jipprevedi:
“1.   L-Istati Membri għandhom jiżguraw illi l-pubbliku interessat jingħata opportunitajiet minn kmieni u effettivi sabiex jipparteċipa fil-proċedura għal:
il-ħruġ ta’ permess [awtorizzjoni] għal stallazzjonijiet ġodda,
Il-proċedura ddikjarata fl-Anness V għanha tapplika għall-għanijiet ta’ din il-parteċipazzjoni.
[Il-paragrafu 1 b’mod partikolari japplika] bla ħsara għar-restrizzjonijiet stabbiliti fl-Artikolu 3(2) and (3) tad-Direttiva [tal-Kunsill 90/313/KEE, tas-7 ta’ Ġunju 1990, dwar l-aċċess ħieles għall-informazzjoin dwar l-ambjent (ĠU Edizzjoni Speċjali bil-Malti, Kapitolu 15, Vol. 1, p. 402)]
L-Artikolu 15a tad-Direttiva 96/60 “L-aċċess għall-ġustizzja”, huwa fformulat kif ġej:
“L-Istati Membri għandhom jiżguraw illi, skond is-sistema legali nazzjonali rilevanti, il-membri tal-pubbliku interessat:
ikollhom aċċess għal rivista quddiem qorti tal-ġustizzja jew korp ieħor indipendenti u imparzjali stabbilit bil-liġi għalbiex jisfida l-legalità sostanzjali jew proċedurali tad-deċiżjonijiet, l-atti jew l-omissjonijiet bla ħsara għad-disposizzjonijiet ta’ din id-Direttiva dwar il-parteċipazzjoni tal-pubbliku.
Kull proċedura bħal din għandha tkun ġusta, retta, f’waqtha u ma tiswiex tant li tkun projbittiva.
L-Anness I tad-Direttiva 96/61, intitolat “Kategoriji ta’ attivitajiet industrijali msemmija fl-Artikolu 1”, jirreferi, fil-punt 5.4 tiegħu, għall-“Postijiet ta’ radam [landills] li jirċievu aktar minn 10 tunnellati metriċi kuljum b’kapaċita totali li teċċedi l-25000 tunnellata metrika, esklużi postijiet ta’ radam għal skart inert”.
L-Anness I tal-istess direttiva, intitolat “Il-parteċipazzjoni tal-pubbliku fit-tfassil tad-deċiżjonijiet”, jipprevedi, b’mod partikolari:
“1.
Il-pubbliku għandu jiġi mgħarraf (b’avviżi pubbliċi jew b’mezzi oħra approprjati bħalma hija l-medja elettronika meta disponibbli) dwar il-materji li ġejjin kmieni fil-proċeduri tat-teħid ta’ deċiżjonijiet jew, l-iktar tard hekk kif dan it-tagħrif ikun jista’ jiġi pprovvdut b’mod raġjonevoli:
ċ)
id-dettalji ta’ l-awtoritajiet kompetenti responsabbli mit-teħid tad-deċiżjonijiet, dawk li minnhom jista’ jinkiseb tagħrif rilevanti, dawk li lilhom jistgħu jiġu ssottomessi kummenti jew mistoqsijiet, u d-dettalji dwar l-iskeda taż-żmien għat-trasmissjoni tal-kummenti jew il-mistoqsijiet;
indikazzjoni dwar iż-żmenijiet jew il-postijiet meta, u li permezz tagħhom. it-tagħrif irid jiġi magħmul disponibbli;
Id-Direttiva 2003/4/KE
Il-premessa 16 tad-Direttiva 2003/4/KE tal-Parlament Ewropew u tal-Kunsill, tat-28 ta’ Jannar 2003, dwar l-aċċess pubbliku għat-tagħrif ambjentali u li tħassar id-Direttiva tal-Kunsill 90/313/KEE (ĠU Edizzjoni Speċjali bil-Malti, Kapitolu 15, Vol. 7, p. 375), hija fformulata kif ġej:
“Id-dritt għat-tagħrif ifisser illi l-iżvelar tat-tagħrif għandu jkun ir-regola ġenerali u li l-awtoritajiet pubbliċi għandhom jitħallew li jirrifjutaw talba għat-tagħrif dwar l-ambjent f’każijiet speċifiċi u ddefiniti biċ-ċar. Ir-raġunijiet għal rifjut għandhom jiġu interpretati b’mod restrittiv, li bih, l-interess pubbliku moqdi bl-iżvelar għandu jiġi ppeżat kontra l-interess moqdi bir-rifjut Ir-raġunijiet għal rifjut għandhom jiġu pprovvduti lill-applikant fil-limitu taż-żmien stabbilit f’din id-Direttiva.”
L-Artikolu 4(2) u (4) ta’ din id-direttiva jiddisponi b’mod partikolari:
“2.   L-Istati Membri jistgħu jipprovdu li tiġi rrifjutata talba għal tagħrif dwar l-ambjent jekk l-iżvelar tat-tagħrif jaffettwa b’mod negattiv:
il-kunfidenzjalità tat-tagħrif kummerċjali jew industrijali meta din il-kunfidenzjalità tkun ipprovvduta fil-liġijiet nazzjonali jew Komunitarji sabiex tipproteġi intress ekonomiku leġittimu, inkluż l-interes pubbliku fiż-żamma tal-kunfidenzjalità u s-segretezza dwar it-taxxi;
Ir-raġunijiet għar-rifjut imsemmija [b’mod partikolari, fil-paragrafu 2] għandhom jiġu interpretati f’manjiera restrittiva, filwaqt li jitqies għall-każ partikolari l-interess pubbliku moqdi b’dan l-iżvelar. F’kull każ partikolari, l-interess pubbliku moqdi bl-iżvelar għandu jiġi miżun kontra l-interess moqdi bir-rifjut.
It-tagħrif dwar l-ambjent li jkun għand l-awtoritajiet pubbliċi jew miżmum għalihom li jkun ġie mitlub minn applikant għandu jintgħamel disponibbli b’mod parzjali meta jkun possibbli li jiġi mifrud tagħrif li jidħol fl-iskop tal-paragrafi 1(d) u (e) jew 2 mill-bqija tat-tagħrif mitlub.”
Id-Direttiva 2003/35
Il-premessa 5 tad-Direttiva 2003835 tgħid li l-liġijiet tal-Unjoni għandhom ikunu allineati kif jixraq mal-Konvenzjoni ta’ Aarhus bil-ħsieb tar-ratifika tagħha.
Id-dritt Slovakk
Ir-Regoli tal-Proċedura
L-Artikolu 135(1) tal-Kodiċi ta’ Proċedura Ċivili jipprovdi:
“ Il-qorti hija wkoll marbuta bid-deċiżjonijiet tal-Ústavný súd Slovenskej republiky jew tal-Qorti Ewropea tad-Drittijiet tal-Bniedem li jmissu d-drittijiet u libertajiet fundamentali.”
L-Artikolu 56(6) tal-liġi Nru 38/1993, Ġabra dwar l-organizzazzjoni, ir-regoli tal-proċedura u l-istatut tal-qrati tal-Ústavný súd Slovenskej republiky, fil-verżjoni tagħha applikabbli għall-fatti fil-kawża prinċipali, jipprevedi:
“Jekk l-Ústavný súd Slovenskej republiky tannulla deċiżjoni, miżura jew intervent validu ieħor u tirrinvija lura l-kawża, dak li, f’din il-kawża, ikun adotta d-deċiżjoni, ħa l-miżura jew għamel l-intervent għandu l-obbligu li jeżamina l-kawża mill-ġdid u jagħti deċiżjoni ġdida. F’din il-proċedura jew dan f’dan l-istadju, huwa marbut mill-právny názor [pożizzjoni ġuridika] tal-Ústavný súd Slovenskej republiky.”
Id-dispożizzjonijiet relatati mal-evalwazzjoni tal-effetti fuq l-ambjent, ir-regoli ta’ żvilupp urban u l-permessi integrati
Il-liġi Nru 24/2006
L-Artikolu 1(1) tal-liġi Nru 24/2006 Ġabra dwar l-evalwazzjoni tal-effetti fuq l-ambjent u li temenda diversi liġijiet, fil-verżjoni tagħha applikabbli għall-fatti fil-kawża prinċipali, jgħid:
“Din il-liġi tirregola:
il-proċess ta’ evalwazzjoni, minn professjonisti u mill-pubbliku, tal-effetti mistennija fuq l-ambjent
ta’ attivitajiet maħsuba, qabel l-adozzjoni tad-deċiżjoni dwar l-istabbiliment tagħhom jew qabel l-awtorizzazzjoni tagħhom skont il-leġiżlazzjoni partikolari.
L-Artikolu 37 ta’ din il-liġi jiddisponi:
“
It-terminu ta’ validità tal-avviż finali li jikkonċerna attività huwa ta’ tliet snin minn meta jinħareġ. L-avviż final jibqa’ validu jekk, matul dan it-terminu, tinbeda proċedura ta’ stabbiliment jew ta’ awtorizzazzjoni għal żvilupp ta’ attività skont il-leġiżlazzjoni partikolari.
Il-validità tal-avviż finali li jikkonċerna attività tista’ tiġi estiża għal sentejn li jiġġeddu fuq talba tal-applikant jekk huwa jipproduċi l-prova bil-mitkub li l-attività maħsuba u l-kundizzjonijiet fuq l-artijiet ma jkunux ġew mibdula sostanzjalment, li ebda ċirksutanza ġdida b’rabta mal-kontenut materjali tar-rapport ta’ evalwazzjoni tal-attività ma tkun seħħet, u li teknoloġija ġdida użata għat-twettiq tal-attività maħsuba ma tkunx ġiet żviluppata. Id-deċiżjoni li tiġi estiża l-validità tal-avviż finali li jikkonċerna l-attività taqa’ fuq l-organu kompetenti.”
L-Artikolu 65(5) ta’ din il-liġi jippreċiża:
“Jekk l-avviż finali jkun ingħata qabel l-1 ta’ Frar 2006 u jekk il-proċedura ta’ awtorizzazzjoni għal żvilupp tal-attività suġġetta għall-evalwazzjoni ma tkunx inbdiet skont il-leġiżlazzjoni partikolari, għandha tintalab estensjoni tal-validità tagħha mingħand il-Ministeru, skont l-Artikolu 37(7).”
Il-liġi Nru 50/1976
L-Artikolu 32 tal-liġi Nru 50/1976 Ġabra dwar il-kodiċi tal-iżvilupp urban, fil-verżjoni tiegħu applikabbli għall-fatti fil-kawża prinċipali, jiddisponi:
“L-istabbiliment ta’ xogħlijiet, il-bidla fl-użu tal-ħamrija u l-protezzjoni ta’ interessi sinjifikattivi fuq l-art huma possibbli biss abbażi ta’ deċiżjoni ta’ żvilupp urban li tieħu l-forma ta’
deċiżjoni ta’ stabbiliment ta’ xogħlijiet;
Il-liġi Nru 245/2003
L-Artikolu 8(3) u (4) tal-liġi Nru 245/2003, Ġabra dwar il-prevenzjoni u t-tnaqqis integrati tat-tniġġis u li temenda diversi liġijiet, kif emendata bil-liġi Nru 532/205 (iktar ’il quddiem il-“liġi Nru 245/2003”) jiddisponi:
“3)   Fil-każ li permess integrat għall-operat jeżiġi fl-istess ħin permess għall-kostruzzjoni ta’ bini ġdid jew għall-modifikazzjoni ta’ xogħlijiet eżistenti, il-proċedura tinvolvi wkoll proċedura ta’ żvilupp urban, proċedura ta’ bidla qabel l-ikkompletar tax-xogħlijiet u proċedura ta’ permess għal xogħlijiet ta’ żvilupp.
Il-proċedura ta’ żvilupp urban, l-evalwazzjoni tal-effetti tal-installazzjoni fuq l-ambjent u d-determinazzjoni tal-kundizzjonijiet għall-prevenzjoni ta’ inċidenti industrijali gravi ma jagħmlux parti mill-permess integrat.”
L-Artikolu 11(2) ta’ din il-liġi jippreċiża:
“Huma magħqudin fl-anness fuq it-talba [għal awtorizzazzjoni integrata]:
l-avviż finali li jirriżulta mill-proċess ta’ evalwazzjoni tal-effetti fuq l-ambjent, jekk l-operat jirrikjedi dan
id-deċiżjoni ta’ żvilupp urban jekk dan huwa operat ġdid jew l-estensjoni ta’ operat eżistenti ”
L-Artikolu 12 ta’ din il-liġi, intitolat “Bidu tal-proċedura”, jgħid:
“
Wara li kkonstata li l-applikazzjoni hija kkompletata u ddeterminata, iċ-ċirku tal-partijiet fil-proċedura u l-korpi kkonċernati, l-amministrazzjoni
tippubblika l-applikazzjoni fuq il-paġna internet tagħha, bl-eċċezzjoni tal-annessi li ma humiex disponibbli taħt forma elettronika, u, tal-inqas matul 15-il jum, hija tippubblika fuq it-tabella uffiċjali tagħha l-informazzjoni essenzjali dwar l-applikazzjoni ppreżentata, lill-operatur u lill-operat,
Il-kawża prinċipali u d-domandi preliminari
Il-proċedura amministrattiva
Fis-26 ta’ Ġunju 1997, il-Mesto Pezinok adottat ir-regolament ġenerali Nru 2/1997 dwar il-pjan ta’ żvilupp urban li kien jipprevedi, b’mod partikolari, l-istabbiliment ta’ landfill tal-iskart f’fossa ta’ estrazzjoni ta ħamrija għall-brikks, imsejħa Nová jama (fossa ġdida).
Abbażi ta’ rapport ta’ evalwazzjoni ta’ proġett ta’ stabbiliment ta’ landfill tal-iskart ippreżentat mill-Pezinské tehelne as fis-16 ta’ Diċembru 1998, il-Ministeru tal-Ambjent ipproċeda fl-1999 għal evalwazzjoni tal-effetti fuq l-ambjent. Huwa ħareġ l-avviż finali fis-26 ta’ Lulju 1999.
Fis-7 ta’ Awwissu 2002, Ekologická skládka ppreżentat lid-dipartiment kompetenti tal-Mesto Pezinok applikazzjoni intiża għall-għoti ta’ deċiżjoni ta’ żvilupp urban fuq l-istabbiliment ta’ landfill tal-iskart fis-sit ta’ Nová jama.
Fis-27 ta’ Marzu 2006, il-Ministeru tal-Ambjent, fuq l-applikazzjoni ta’ Pezinské tehelne as, estenda l-validità tal-avviż finali tiegħu tas-26 ta’ Lulju 1999 sal-1 ta’ Frar 2008.
B’deċiżjoni tat-30 ta’ Novembru 2006, fir-redazzjoni tagħha li tirriżulta minn deċiżjoni tal-Krajský stavebný úrad v Bratislave (dipartiment reġjonali tal-iżvilupp urban ta’ Bratislava), tas-7 ta’ Mejju 2007, il-Mesto Pezinok awtorizzat, fuq talba ta’ Ekologická skládka, l-istabbiliment ta’ landfill tal-iskart fis-sit ta’ Nová jama.
Wara l-applikazzjoni għal permess integrat ippreżentata fil-25 ta’ Settembru 2007 minn Ekologická skládka, is-Slovenská inšpekcia životného prostredia, Inšpektorát životného prostredia Bratislava (ispettorat Slovakk tal-ambjent, korp ta’ spezzjoni tal-ambjent ta’ Bratislava, iktar ’il quddiem l-“inšpektorát”), fetaħ proċedura integrata abbażi tal-liġi Nru 245/2003, att ta’ traspożizzjoni tad-Direttiva 96/61. Fis-17 ta’ Ottubru 2007, flimkien mad-dipartimenti pubbliċi tal-protezzjoni tal-ambjent, huwa ppubblika din l-applikazzjoni filwaqt li stabbilixxa terminu ta’ 30 ġurnata għall-preżentazzjoni tal-osservazzjonijiet tal-pubbliku u tad-dipartimenti tal-Istat ikkonċernati.
Peress illi r-rikorrenti fil-kawża prinċipali kienu invokaw in-natura inkompleta tal-applikazzjoni għal permess integrat ippreżentata minn Ekologická skládka, sa fejn din ma tinkludix, inkwantu anness previst mill-Artikolu 11(2)(g) tal-liġi Nru 245/2003, id-deċiżjoni ta’ żvilupp urban fuq l-istabbiliment tal-landfill, l-inšpektorát issospenda l-proċedura integrata fis-26 ta’ Novembru 2007 u talab il-komunikazzjoni ta’ din id-deċiżjoni.
Fis-27 ta’ Diċembru 2007, Ekologická skládka ttrażmettiet din id-deċiżjoni filwaqt li indikat li hija kienet tqisha li kienet sigriet kummerċjali. Abbażi ta’ din l-indikazzjoni, l-inšpektorát ma pprovdiex id-dokument inkwistjoni lir-rikorrenti fil-kawża prinċipali.
Fit-22 ta’ Jannar 2008, l-inšpektorát ħareġ lil Ekologická skládka permess integrat għall-kostruzzjoni tal-istabbiliment “Pezinok – landfill tal-iskart” u għall-operat tiegħu.
Ir-rikorrenti fil-kawża prinċipali ppreżentaw rikors kontra din id-deċiżjoni quddiem l-inšpekcia, korp ta’ protezzjoni tal-ambjent tat-tieni istanza. Dan il-korp iddeċieda li jippubblika d-deċiżjoni ta’ żvilupp urban fuq l-istabbiliment tal-landfill fit-tabella ta’ informazzjoni uffiċjali mill-14 ta’ Marzu sal-14 ta’ April 2008.
Fil-kuntest tal-proċedura amministrattiva tat-tieni istanza, ir-rikorrenti fil-kawża prinċipali invokaw, b’mod partikolari l-iżball ta’ liġi li kien jikkonsisti fil-fatt li tinbeda l-proċedura integrata mingħajr ma tkun ittieħdet deċiżjoni ta’ żvilupp urban dwar l-istabbiliment tal-landfill, imbagħad, wara li din id-deċiżjoni kienet ġiet ippreżentata, mingħajr pubblikazzjoni tagħha, minħabba li hija kienet tikkostitwixxi sigriet kummerċjali.
B’deċiżjoni tat-18 ta’ Awwissu 2008, l-inšpekcia ċaħad dan ir-rikors bħala infondat.
Il-proċedura ġudizzjarja
Ir-rikorrenti fil-kawża prinċipali ppreżentaw rikors kontra d-deċiżjoni tal-inšpekcia tat-18 ta’ Awwissu 2008 quddiem il-Krajský súd Bratislava (qorti reġjonali ta’ Bratislava), qorti tal-ewwel istanza fil-qasam amministrattiv. B’sentenza tal-4 ta’ Diċembru 2008, din il-qorti ċaħdet ir-rikors.
Ir-rikorrenti fil-kawża prinċipali appellaw minn din is-sentenza quddiem il-Najvyšší súd Slovenskej republiky (qorti suprema tar-Repubblika Slovakka).
B’digriet tas-6 ta’ April 2009, din il-qorti ssospendiet l-eżekuzzjoni tal-permess integrat.
B’sentenza tat-28 ta’ Mejju 2009, l-istess qorti bidlet is-sentenza tal-Krajský súd Bratislava u annullat id-deċiżjoni tal-inšpekcia tat-18 ta’ Awwissu 2008 kif ukoll id-deċiżjoni tal-inšpektorát tat-22 ta’ Jannar 2008, billi essenzjalment akkużat lill-awtoritajiet kompetenti li ma osservawx ir-regoli li jirregolaw il-parteċipazzjoni tal-pubbliku kkonċernat fil-proċedura integrata u li ma evalwawx biżżejjed l-effetti tal-bini tal-landfill fuq l-ambjent.
Ekologická skládka ppreżentat, quddiem l-Ústavný súd Slovenskej republiky (qorti kostituzzjonali tar-Repubblika Slovakka), fil-25 ta’ Ġunju 2009, appell Kostituzzjonali mid-digriet tan-Najvyšší súd Slovenskej republiky tas-6 ta’ April 2009 u, fit-3 ta’ Settembru 2009, appell kostituzzjonali mis-sentenza ta’ din il-qorti tat-28 ta’ Mejju 2009.
B’sentenza tas-27 ta’ Mejju 2010, l-Ústavný súd Slovenskej republiky iddeċidiet li n-Najvyšší súd Slovenskej republiky kisret id-dritt fundamentali ta’ Ekologická skládka għal protezzjoni ġudizzjarja, irrikonoxxut fl-Artikolu 46(1) tal-Kostituzzjoni, id-dritt fundamentali tagħha għall-proprjetà, irrikonoxxut mill-Artikolu 20(1) tal-Kostituzzjoni, u d-dritt tagħha għall-paċifiku pussess tal-beni tagħha, irrikonoxxut mill-Artikolu 1 tal-Protokoll Addizzjoni għall-Konvenzjoni Ewropea għall-Protezzjoni tad-Drittijiet tal-Bniedem u tal-Libertajiet Fundamentali, iffirmata f’Ruma fl-4 ta’ Novembru 1950.
Hija b’mod partikolari qieset li n-Najvyšší súd Slovenskej republiky ma ħaditx inkunsiderazzjoni l-prinċipji applikabbli kollha tal-proċedura amministrattiva u li hija kienet marret lil hinn mis-setgħat tagħha meta eżaminat il-legalità tal-proċedura u d-deċiżjoni ta’ evalwazzjoni tal-effetti fuq l-ambjent meta r-rikorrenti ma kinitx ikkontestathom, u li ma kinitx kompetenti sabiex tagħti deċiżjoni dwar dan is-suġġett.
Permezz tas-sentenza tagħha, l-Ústavný súd Slovenskej republiky konsegwentement annullat id-digriet kif ukoll is-sentenzi kkontestati u bagħtet lura l-kawża quddiem in-Najvyšší súd Slovenskej republiky sabiex tagħti deċiżjoni ġdida.
In-Najvyšší súd Slovenskej republiky tirrileva li diversi parteċipanti fil-proċedura pendenti quddiemha sostnew li hija marbuta bis-sentenza tal-Ústavný súd Slovenskej republiky tas-27 ta’ Mejju 2010. Għaldaqstant, hija ssostni li tibqa’ bid-dubju dwar il-kompatibbiltà tad-deċiżjonijiet ikkontestati mad-dritt tal-Unjoni.
F’dan il-kuntest, in-Najvyšší súd Slovenskej republiky iddeċidiet li tissospendi l-proċedura u tagħmel lill-Qorti tal-Ġustizzja d-domandi preliminari li ġejjin:
“1)
Id-dritt [tal-Unjoni] (speċifikament l-Artikolu 267 TFUE) jippermetti lil, jew jimponi fuq, il-qorti suprema ta’ Stat Membru li tressaq “ex officio” quddiem il-[Qorti] talba għal deċiżjoni preliminari] anki fi stadju tal-proċeduri ġudizzarji meta l-Qorti Kostituzzjonali tkun annullat is-sentenza tal-qorti suprema, li kienet ibbażata primarjament fuq l-applikazzjoni tal-qafas [ta’ dritt tal-Unjoni] dwar il-protezzjoni ambjentali u imponiet l-obbligu li jiġu osservati l-opinjonijiet legali tal-Qorti Kostituzzjonali bbażati fuq il-ksur tad-drittijiet Kostituzzjonali proċedurali u sostantivi tal-persuna involuta fil-proċeduri, irrispettivament mill-portata [fid-dritt tal-Unjoni] tal-kawża ineżami, jiġifieri meta l-Qorti Kostituzzjonali, bħala l-qorti tal-aħħar istanza, ma kkonkludietx f’din il-proċedura li hemm in-neċessità li tressaq quddiem il-[Qorti] talba għal deċiżjoni preliminari [domanda preliminari] u eskludiet proviżorjament l-applikazzjoni tad-dritt għal ambjent adegwat u għall-protezzjoni tiegħu [tagħha] fil-kawża ineżami?
Huwa possibbli li jintlaħaq l-għan fundamentali ta’ prevenzjoni integrata ddefinit b’mod partikolari fil-premessi 8, 9 u 23 kif ukoll fl-Artikol[i] 1 u 15 tad-Direttiva [96/61] u, b’mod ġenerali, fil-qafas [ta’ dritt tal-Unjoni] dwar l-ambjent, jiġifieri prevenzjoni u kontroll tat-tniġġis tal-ambjent billi jiġi involut ukoll il-pubbliku sabiex jintlaħaq livell għoli ta’ protezzjoni ambjentali b’mod integrat, permezz ta’ proċedura fejn, fil-bidu tal-proċedura dwar il-prevenzjoni integrata, ma jiġix iggarantit lill-pubbliku kkonċernat aċċess għad-dokumenti kollha rilevanti (dispożizzjonijiet flimkien tal-Artikoli 6 u 15 tad-Direttiva [96/61]), u partikolarment għad-deċiżjoni dwar l-istallazzjoni ta’ impjant — rimi ta’ skart, u fejn, sussegwentement, fl-ewwel istanza, id-dokument in-nieqes jiġi ppreżentat mill-applikant bil-kundizzjoni li dan ma jiġix ikkomunikat lill-partijiet l-oħrajn fil-proċeduri peress li dan jirrigwarda sigriet kummerċjali: jista’ raġonevolment jiġi preżunt li d-deċiżjoni fuq l-istallazzjoni ta’ impjant (b’mod partikolari l-ġustifikazzjoni tagħha) tinfluwenza b’mod sinjifikattiv is-suġġerimenti, l-osservazzjonijiet u l-kummenti l-oħrajn imressqa?
L-għanijiet tad-Direttiva [85/337] intlaħqu, partikolarment mill-perspettiva tal-qafas [ta’ dritt tal-Unjoni] dwar l-ambjent, speċifikament mill-perspettiva tal-kundizzjoni ffissata fl-Artikolu 2, li tipprovdi li, qabel ma jingħata kunsens [awtorizzazzjoni], proġetti li x’aktarx ikollhom effett sinjifikattiv ikunu suġġetti għal stima [evalwazzjoni] fir-rigward tal-effetti tagħhom, jekk l-opinjoni [avviż] inizjali tal-Ministeru tal-Ambjent, adottata fl-1999 u li waqqfet proċedura preċedenti ta’ evalwazzjoni tal-effetti fuq l-ambjent (SEA), hija estiża diversi snin wara b’sempliċi deċiżjoni mingħajr ma titwettaq mill-ġdid il-proċedura [evalwazzjoni tal-effetti fuq l-ambjent; fi kliem ieħor, jista’ jingħad li, ladarba adottata, deċiżjoni adottata skont id-Direttiva [85/337] għandha validità illimitata?
Il-kundizzjoni li tirriżulta b’mod ġenerali mid-Direttiva [96/61] (partikolarment mill-preambolu tagħha u mill-Artikoli 1 u 15a tagħha), jiġifieri li l-Istati Membri jiggarantixxu l-prevenzjoni u l-kontroll tat-tniġġis ambjentali filwaqt li jiżguraw li l-pubbliku jkollu proċeduri amministrattivi u ġudizzjarji ġusti, xierqa u rapidi, flimkien mal-Artikolu 10a tad-Direttiva [85/337] u l-Artikoli 6 u 9(2) u (4) tal-Konvenzjoni ta’ Aarhus, tapplika għall-possibbiltà għall-pubbliku li jitlob l-adozzjoni ta’ miżura amministrattiva jew ġudizzjarja ta’ natura provviżorja skont id-dritt nazzjonali (pereżempju, li tordna s-sospensjoni tal-eżekuzzjoni tad-deċiżjoni [permess] integrata), li tippermetti s-sospensjoni temporanja, jiġifieri sad-deċiżjoni fuq il-mertu, tal-kostruzzjoni tal-impjant li għalih intalab il-permess?
Huwa leġittimament possibbli, permezz ta’ deċiżjoni ġudizzjarja li tosserva l-kundizzjonijiet tad-Direttiva [96/61], tad-Direttiva [85/337] jew tal-Artikolu 9(2) sa (4) tal-Konvenzjoni ta’ Aarhus, fil-kuntest tal-applikazzjoni tad-dritt tal-pubbliku, stabbilit fl-imsemmija dispożizzjonijiet, għal protezzjoni ġudizzjarja xierqa fis-sens tal-Artikolu 191(1) u (2) tat-[TFUE] li jikkonċerna l-Politika tal-Unjoni Ewropea dwar l-ambjent, li jiġi ppreġudikat id-dritt ta’ proprjetà tal-operatur fuq l-istallazzjoni [operat] tiegħu ggarantit, pereżempju, bl-Artikolu 1 tal-Protokoll Addizzjonali tal-Konvenzjoni Ewropea għall-Protezzjoni tad-Drittijiet tal-Bniedem u tal-Libertajiet Fundamentali, pereżempju billi jiġi annullat, fil-proċeduri ġudizzjarji, il-permess integrat validament mogħti lill-applikant għal istallazzjoni ġdida?”
Fuq id-domandi preliminari
Fuq l-ammissibbiltà
L-inšpekcia, Ekologická skládka u l-Gvern Slovakk jikkonstestaw, permezz ta’ diversi talbiet, l-ammissibbiltà tat-talba għal deċiżjoni preliminari jew uħud mid-domandi magħmula.
Fl-ewwel lok, skont l-inšpekcia u Ekologická skládka, id-domandi kollha magħmula huma inammissibbli peress illi jirrigwardaw sitwazzjonijiet għal kollox irregolati minn regoli interni, b’mod partikolari mill-atti li jittrasponu d-Direttivi 85/337 u 96/61. Ekologická skládka tiddeduċi minn dan li dawn id-direttivi huma mingħajr effett dirett filwaqt li l-inšpekcia jqis li dawn huma biżżejjed ċari b’tali mod li jirrendu r-rinviju għal deċiżjoni preliminari inutli. L-inšpekcia jissottometti wkoll li d-domandi preliminari kellhom isiru waqt l-ewwel fażi tal-proċedura mibdija quddiem in-Najvyšší súd Slovenskej republiky. Bl-istess mod, Ekologická skládka tqis li dawn id-domandi huma superfluwi peress li n-Najvyšší súd Slovenskej republiky fil-frattemp hija fil-pożizzjoni ġuridika tal-Ústavný súd Slovenskej republiky u li ebda waħda mill-partijiet fil-kawża prinċipali ma talbet li dawn id-domandi jsiru quddiem il-Qorti tal-Ġustizzja.
It-tieni nett, Ekologická skládka ssostni li s-separazzjoni stabbilita mid-dritt nazzjonali bejn il-proċedura integrata, il-proċedura ta’ żvilupp urban u l-evalwazzjoni tal-effetti fuq l-ambjent iċċaħħad minn kull rilevanza, għall-konklużjoni tal-proċedura fil-kawża prinċipali, it-tieni u t-tielet domandi. Għall-inšpekcia, din is-separazzjoni tiġġustifika l-inammissibbiltà tat-tielet, tar-raba’ u tal-ħames domandi. Fil-fatt, hija timplika li difett relatat mad-deċiżjoni ta’ żvilupp urban jew l-evalwazzjoni tal-effetti fuq l-ambjent huwa mingħajr effett fuq il-legalità tal-awtorizzazzjoni integrata.
Fit-tielet lok, Ekologická skládka u l-Gvern Slovakk iqisu li r-raba’ domanda hija ta’ natura ipotetika. Minn naħa, il-miżuri provviżorji ordnati min-Najvyšší súd Slovenskej republiky fid-digriet tagħha tas-6 ta’ April 2009 saru fil-frattemp mingħajr effett. Min-naħa l-oħra, din id-domanda hija irrilevanti fl-istanza quddiem il-qorti tar-rinviju peress li din tal-aħħar ma tirrigwardax id-deċiżjoni għal miżuri provviżorji ġodda, iżda pjuttost il-validità tad-deċiżjonijiet amministrattivi kkontestati.
Fir-raba’ u l-aħħar lok, Ekologická skládka ssostni li l-ħames domanda hija wkoll ta’ natura ipotetika peress li tirrigwarda d-deċiżjoni li n-Najvyšší súd Slovenskej republiky hija mitluba tagħti fi tmiem il-proċedura fil-kawża prinċipali. Minbarra dan, din id-domanda hija wkoll inammissibbli peress li tikkonċerna l-interpretazzjoni tad-dritt Kostituzzjonali nazzjonali.
F’dan ir-rigward, għandu jitfakkar li, skont ġurisprudenza stabbilita, hija biss il-qorti nazzjonali, li quddiemha tkun tressqet il-kawża u li għandha r-responsabbiltà li tagħti d-deċiżjoni ġudizzjarja, li għandha tevalwa, fid-dawl taċ-ċirkustanzi partikolari ta’ kull kawża, kemm il-ħtieġa ta’ deċiżjoni preliminari sabiex tkun tista’ tagħti d-deċiżjoni tagħha kif ukoll ir-rilevanza tad-domandi li tagħmel lill-Qorti tal-Ġustizzja. Konsegwentement, sakemm id-domandi magħmula jkunu jirrigwardaw l-interpretazzjoni tad-dritt tal-Unjoni, il-Qorti tal-Ġustizzja hija, bħala regola, marbuta li tagħti deċiżjoni (sentenzi tal-10 ta’ Marzu 2009, Harlauer, C-169/07, Ġabra p. I-1721, punt 24, u tad-19 ta’ Lulju 2012, Garkalns, C-470/11, punt 17).
Isegwi li d-domandi li jirrigwardaw id-dritt tal-Unjoni jibbenefikaw minn preżunzjoni ta’ rilevanza. Ir-rifjut tal-Qorti tal-Ġustizzja li tagħti deċiżjoni dwar domanda preliminari magħmula minn qorti nazzjonali huwa possibbli biss meta jkun jidher b’mod manifest li l-interpretazzjoni mitluba tad-dritt tal-Unjoni ma għandha ebda relazzjoni mar-realtà jew mas-suġġett tal-kawża prinċipali, meta l-problema tkun ta’ natura ipotetika jew inkella meta l-Qorti tal-Ġustizzja ma jkollhiex il-punti ta’ fatt u ta’ liġi neċessarji sabiex tirrispondi utilment għad-domandi li jkunu sarulha (sentenzi tal-1 ta’ Lulju 2010, Blanco Pérez u Chao Gómez, C-570/07 u C-571/07, Ġabra p. I-4629, punt 36, kif ukoll tal-5 ta’ Lulju 2012, Geistbeck, C-509/10, punt 48).
Issa, l-argument ibbażat fuq il-kompletezza tad-dritt nazzjonali ma jippermettix li jiġi stabbilit li l-interpretazzjoni tar-regoli tad-dritt tal-Unjoni ċċitati mill-qorti tar-rinviju hija manifestament mingħajr ebda relazzjoni mal-kawża prinċipali, tant li ma huwiex ikkontestat li d-dispożizzjonijiet nazzjonali applikabbli huma parzjalment miżuri ta’ traspożizzjoni tal-atti tal-Unjoni. Għalhekk, dan l-argument ma huwiex biżżejjed sabiex jirribatti l-preżunzjoni ta’ rilevanza evokata fil-punt preċedenti.
Għandu jiġi kkonstatat li l-assenza allegata ta’ effett dirett tad-direttivi inkwistjoni ma tbiddilx din l-analiżi peress illi l-Qorti tal-Ġustizzja għandha ġurisdizzjoni, skont l-Artikolu 267 TFUE, li tagħti sentenzi preliminari dwar l-interpretazzjoni tal-atti tal-istituzzjonijiet tal-Unjoni, indipendentement mill-fatt jekk humiex direttament applikabbli jew le (sentenzi tal-10 ta’ Lulju 1997, Maso et, C-373/95, Ġabra p. I-4051, punt 28; tas-16 ta’ Lulju 2009, Futura Immobiliare et, C-254/08, Ġabra p. I-6995, punt 34, kif ukoll tas-27 ta’ Novembru 2012, Pringle, C-370/12, punt 89). Barra minn hekk, fir-rigward ta’ nuqqas ta’ utilità preżupposta tat-talba għal deċiżjoni preliminari minħabba ċ-ċarezza tar-regoli applikabbli, hemm lok li jitfakkar li l-Artikolu 267 TFUE jippermetti dejjem lil qorti nazzjonali, jekk hija tqis dan xieraq, li tagħmel mistoqsijiet ta’ interpretazzjoni lill-Qorti tal-Ġustizzja (ara, f’dan is-sens, is-sentenza tas-26 ta’ mejju 2011, Stichting Natuur en Milieu et, C-165/09 sa C-167/09, Ġabra p. I-4599, punt 52 kif ukoll il-ġurisprudenza ċċitata).
Fir-rigward tal-argumenti l-oħra mressqa mill-inšpekcia u Ekologická skládka sabiex juru l-inammissibbiltà tat-talba għal deċiżjoni preliminari kollha, dawn huma relatati mas-suġġett tal-ewwel domanda u għalhekk ser jiġu evalwati mill-Qorti tal-Ġustizzja waqt l-eżami ta’din id-domanda.
Fir-rigward tal-elementi relatati mas-separazzjoni tal-proċeduri differenti fid-dritt nazzjonali, għandu jiġi enfasizzat li l-qorti tar-rinviju tadotta kunċett tal-konsegwenzi li għandhom jittieħdu minn din is-separazzjoni fir-rigward tad-dritt nazzjonali differenti ħafna minn dak sostnut mill-inšpekcia u Ekologická skládka. Issa, fil-kuntest tal-proċedura prevista fl-Artikolu 267 TFUE, il-funzjonijiet tal-Qorti tal-Ġustizzja u dawk tal-qorti tar-rinviju huma b’mod ċar separati u hija esklużivament din tal-aħħar li għandha tinterpreta l-leġiżlazzjoni nazzjonali (sentenzi tas-17 ta’ Ġunju 1999, Piaggio, C-295/97, Ġabra p. I-3735, punt 29, u tas-17 ta’ Lulju 2008, Corporación Dermoestética, C-500/06, Ġabra p. I-5785, punt 21). Konsegwentment, dawn l-elementi ma humiex biżżejjed sabiex juru li d-domandi magħmula huma manifestament mingħajr relazzjoni mar-realtà jew mas-suġġett tal-kawża.
F’dak li jikkonċerna l-ammissibbiltà tar-raba’ domanda, mid-deċiżjoni tar-rinviju jirriżulta li n-Najvyšší súd Slovenskej republiky adottat miżuri provviżorji ġodda intiżi li jissospendu l-effetti tad-deċiżjonijiet inkwistjoni fil-kawża prinċipali. Minbarra dan, Ekologická skládka tippreċiża fl-osservazzjonijiet bil-miktub tagħha li hija tqis li jkun utli li jiġi ppreżentat rikors kontra dawn il-miżuri. F’dawn iċ-ċirkustanzi, ma jidhirx li r-raba’ domanda tista’ titqies li hija ipotetika.
Fl-aħħar nett, fir-rigward tal-ammissibbiltà tal-ħames domanda, huwa paċifiku li l-Ústavný súd Slovenskej republiky iddeċidiet li n-Najvyšší súd Slovenskej republiky kisret id-dritt għall-proprjetà ta’ Ekologická skládka bis-sentenza tagħha tat-28 ta’ Mejju 2009, li kienet tikkonsisti f’li l-permess integrat jingħata b’kundizzjonijiet inkompatibbli mad-dritt tal-Unjoni. Sa fejn il-qorti tar-rinviju għandha dejjem dubji dwar il-kompatibbiltà mad-dritt tal-Unjoni tad-deċiżjonijiet ikkontestati fil-kawża prinċipali, il-ħames domanda ma hijiex ta’ natura purament ipotetika. Barra minn hekk, mill-kliem ta’ din id-domanda jirriżulta li hija ma tirrigwardax l-interpretazzjoni tad-dritt Kostituzzjonali nazzjonali.
Għalhekk, id-domandi magħmula mill-qorti tar-rinviju għandhom jiġu ddikjarati ammissibbli.
Fuq l-ewwel domanda
Permezz tal-ewwel domanda tagħha, il-qorti tar-rinviju tistaqsi, essenzjalment, jekk l-Artikolu 267 TFUE għandux jiġi interpretat fis-sens li qorti nazzjonali tista’ ex officio tressaq talba għal deċiżjoni preliminari quddiem il-Qorti tal-Ġustizzja anki jekk hija tiddeċiedi dwar ir-rinviju wara l-kassazzjoni tal-ewwel deċiżjoni tagħha mill-qorti Kostituzzjonali tal-Istat Membru kkonċernat, u li regola nazzjonali timponi fuqha li tiddeċiedi l-kwistjoni billi ssegwi l-pożizzjoni ġuridika espressa minn din l-ewwel qorti. Hija tistaqsi wkoll jekk l-Artikolu 267 TFUE għandux jiġi interpretat fis-sens li jobbliga lil din l-istess qorti nazzjonali tressaq kawża quddiem il-Qorti tal-Ġustizzja filwaqt li d-deċiżjonijiet tagħha jistgħu jkunu s-suġġett, quddiem qorti Kostituzzjonali, ta’ rikors limitat għall-eżami ta’ ksur eventwali tad-drittijiet u tal-libertajiet iggarantiti mill-Kostituzzjoni nazzjonali jew minn konvenzjoni internazzjonali.
L-ewwel nett, għandu jiġi rrilevat li, permezz tal-ewwel domanda tagħha, in-Najvyšší súd Slovenskej republiky tixtieq ukoll tkun taf jekk id-dritt tal-Unjoni jippermettilhiex tinjora regola nazzjonali li tipprojbixxiha milli tqajjem raġuni bbażata fuq il-ksur ta’ dan id-dritt li ma huwiex invokat mill-partijiet fil-kawża prinċipali. Madankollu, mid-deċiżjoni tar-rinviju jirriżulta li din l-interrogazzjoni tikkonċerna biss id-Direttiva 85/337 u li bħala konsegwenza għandha tingħata deċiżjoni għal dan is-suġġett unikament jekk jidher, fir-rigward tar-risposta magħmula lit-tielet domanda, li din id-direttiva hija applikabbli fil-kawża prinċipali.
Fir-rigward tal-aspetti l-oħra tal-ewwel domanda preliminari, hija ġurisprudenza stabbilita li l-Artikolu 267 TFUE jagħti lill-qrati nazzjonali diskrezzjoni mill-iktar wiesgħa sabiex jadixxu lill-Qorti tal-Ġustizzja jekk huma jqisu li kawża pendenti quddiemhom tqajjem kwistjonijiet li jeżiġu interpretazzjoni jew evalwazzjoni tal-validità tad-dispożizzjonijiet tad-dritt tal-Unjoni neċessarji għal deċiżjoni tal-kawża mressqa quddiemhom (sentenzi tas-27 ta’ Ġunju 1991, Mecanarte, C-348/89, Ġabra p. I-3277, punt 44, u tal-5 ta’ Ottubru 2010, Elchinov, C-173/09, Ġabra p. I-8889, punt 26).
L-Artikolu 267 TFUE jagħti għalhekk lill-qrati nazzjonali l-possibbiltà u, jekk ikun il-każ, jimponi fuqhom l-obbligu tar-rinviju għal deċiżjoni preliminari jekk huma jqisu, kemm ex officio u kemm fuq talba tal-partijiet, li l-mertu tal-kawża jirrigwarda kwistjoni li għandha tinqata’ li tidħol fl-iskop tal-ewwel paragrafu ta’ dan l-artikolu (sentenzi tal-10 ta’ Lulju 1997, Palmisani, C-261/95, Ġabra p. I-4025, punt 20, u tal-21 ta’ Lulju 2011, Kelly, C-104/10, Ġabra p. I-6813, punt 61). Dan għaliex il-fatt li l-partijiet fil-kawża prinċipali ma kinux invokaw, quddiem il-qorti tar-rinviju, kwistjoni ta’ dritt tal-Unjoni, ma jipprekludix li din titressaq quddiem il-Qorti tal-Ġustizzja (sentenzi tas-16 ta’ Ġunju 1981, Salonia, 126/80, Ġabra p. 1563, punt 7, u tat-8 ta’ Marzu 2012, Huet, C-251/11, punt 23).
Fil-fatt, ir-rinviju għal deċiżjoni preliminari jistrieħ fuq djalogu bejn qorti u oħra, li l-ftuħ tiegħu jiddependi kollu kemm hu mill-evalwazzjoni tar-rilevanza u tan-neċessità ta’ dan ir-rinviju li tagħmel il-qorti nazzjonali (sentenzi tas-16 ta’ Diċembru 2008, Cartesio, C-210/06, Ġabra p. I-9641, punt 91, u tad-9 ta’ Novembru 2010, VB Pénzügyi Lízing, C-137/08, Ġabra p. I-10847, punt 29).
Barra minn hekk, l-eżistenza ta’ regola tal-proċedura nazzjonali ma tistax tikkontesta s-setgħa li għandhom il-qrati nazzjonali li jadixxu lill-Qorti tal-Ġustizzja meta jkollhom dubji, bħal fil-kawża prinċipali, fuq l-interpretazzjoni tad-dritt tal-Unjoni (sentenzi Elchinov, iċċitata iktar ’il fuq, punt 25, u tal-20 ta’ Ottubru 2011, Ineredil, C-296/09, Ġabra p. I-9915, punt 35).
Regola ta’ dritt nazzjonali, li bis-saħħa tal-evalwazzjonijiet tagħha magħmula minn qorti superjuri jorbtu lil qorti nazzjonali oħra, ma tistax għalhekk iċċaħħad lil din tal-aħħar milli tkun tista’ tagħmel domandi dwar l-interpretazzjoni tad-dritt tal-Unjoni kkonċernat quddiem il-Qorti tal-Ġustizzja permezz ta’ tali evalwazzjonijiet fid-dritt. Hija fil-fatt għandha tkun libera, jekk hija tqis li l-evalwazzjoni fid-dritt magħmula f’livell ogħla tista’ twassal għal sentenza li tmur kontra d-dritt tal-Unjoni, li tressaq quddiem il-Qorti tal-Ġustizzja l-kwistjonijiet li jkollha dubji dwarhom (sentenzi tad-9 ta’ Marzu 2010, ERG et, C-378/08, Ġabra p. I-1919, punt 32, kif ukoll Elchinov, iċċitata iktar ’il fuq, punt 27).
F’dan l-istadju, għandu jiġi enfasizzat li l-qorti nazzjonali, li tkun eżerċitat il-possibbiltà mogħtija lilha mill-Artikolu 267 TFUE, hija marbuta, għas-soluzzjoni tal-kawża prinċipali, bl-interpretazzjoni tad-dispożizzjonijiet inkwistjoni mogħtija mill-Qorti tal-Ġustizzja u għandha, jekk ikun il-każ, twarrab l-evalwazzjonijiet tal-qorti superjuri jekk tqis, fid-dawl ta’ din l-interpretazzjoni, li dawn ma jkunux konformi mad-dritt tal-Unjoni (sentenza Elchinov, iċċitata iktar ’il fuq, punt 30).
Il-prinċipji stabbiliti fil-punti preċedenti japplikaw bl-istess mod għall-qorti tar-rinviju fir-rigward tal-pożizzjoni ġuridika espressa, fil-kawża prinċipali, mill-qorti Kostituzzjonali tal-Istat Membru kkonċernat sa fejn jirriżulta minn ġurisprudenza stabbilita sew li regoli tad-dritt nazzjonali, anki jekk ta’ natura kostituzzjonali, ma jistgħux jiġu ammessi jekk jippreġudikaw l-unità u l-effettività tad-dritt tal-Unjoni (sentenzi tas-17 ta’ Diċembru 1970, Internationale Handelsgesellschaft, 11/70, Ġabra p. 1125, punt 3, u tat-8 ta’ Settembru 2010, Winner Wetten, C-409/06, Ġabra p. I-8015, punt 61). Il-Qorti tal-Ġustizzja barra minn hekk diġà stabbilixxiet li dawn il-prinċipji japplikaw fir-relazzjonijiet bejn qorti Kostituzzjonali u kull qorti nazzjonali oħra (sentenza tat-22 ta’ Ġunju 2010, Melki u Andeli, C-188/10 u C-189/10l, Ġabra p. I-5667, punti 41 sa 45).
Ir-regoli nazzjonali li jobbligaw lin-Najvyšší súd Slovenskej republiky issegwi l-pożizzjoni ġuridika tal-Ústavný súd Slovenskej republiky ma tistax għalhekk tipprekludi lill-qorti tar-rinviju milli tressaq talba għal deċiżjoni preliminari lill-Qorti tal-Ġustizzja f’kull mument tal-proċedura li hija tqis xieraq u li tiskarta, jekk ikun il-każ, l-evalwazzjonijiet espressi mill-Ústavný súd Slovenskej republiky li jirriżultaw kuntrarji għad-dritt tal-Unjoni.
Fl-aħħar nett, bħala qorti Suprema, in-Najvyšší súd Slovenskej republiky għandha l-obbligu li tressaq talba għal deċiżjoni preliminari quddiem il-Qorti tal-Ġustizzja meta hija tqis li l-mertu tal-kawża jinkludi kwistjoni li għandha tiġi solvuta li taqa’ taħt l-ewwel paragrafu tal-Artikolu 267 TFUE. Fil-fatt, il-possibbiltà li jiġi ppreżentat, quddiem il-qorti Kostituzzjontali tal-Istat Membru kkonċernat, rikors kontra d-deċiżjonijiet ta’ qorti nazzjonali, limitat għall-eżami ta’ ksur eventwali tad-drittijiet u tal-libertajiet iggarantiti mill-Kostituzzjoni nazzjonali jew minn konvenzjoni internazzjonali, ma tistax tippermetti li jitqies li din il-qorti nazzjonali ma tkunx tista’ tiġi kkwalifikata bħala qorti li d-deċiżjonijiet tagħha ma jistgħux ikunu suġġetti għal azzjoni ġudizzjarja taħt il-liġi nazzjonali fis-sens tat-tielet paragrafu tal-Artikolu 267 TFUE.
Fid-dawl ta’ dak li ntqal, l-ewwel domanda għandha tingħatalha risposta li l-Artikolu 267 TFUE għandu jiġi interpretat fis-sens li qorti nazzjonali, bħall-qorti tar-rinviju, għandha l-obbligu li tressaq ex officio quddiem il-Qorti tal-Ġustizzja talba għal deċiżjoni preliminari anki jekk hija tagħti deċiżjoni dwar ir-rinviju wara l-kassazzjoni tal-ewwel domanda tagħha mill-qorti Kostituzzjonali tal-Istat Membru kkonċernat, u li regola nazzjonali timponi fuqha li tiddeċiedi l-kawża billi ssegwi l-pożizzjoni ġuridika espressa minn din l-aħħar qorti.
Fuq it-tieni domanda
Permezz tat-tieni domanda tagħha, il-qorti tar-rinviju essenzjalment tistaqsi jekk id-Direttiva 96/61 għandhiex tiġi interpretata fis-sens li hija teżiġi li l-pubbliku kkonċernat ikollu aċċess, sa mill-bidu tal-proċedura ta’ permess għal landfill, għal deċiżjoni ta’ żvilupp urban fuq l-istabbiliment ta’ din l-installazzjoni. Hija tistaqsi wkoll jekk ir-rifjut li din id-deċiżjoni tkun disponibbli jistax ikun iġġustifikat bl-invokazzjoni ta’ sigriet kummerċjali li jipproteġi l-informazzjoni li hija tinkludi jew, fin-nuqqas ta’ dan, irregolarizzat bl-aċċess għal din id-deċiżjoni mogħti lill-pubbliku kkonċernat matul il-proċedura amministrattiva tat-tieni istanza.
L-ewwel nett, għandu jiġi kkonstatat li mid-deċiżjoni tar-rinviju jirriżulta li l-installazzjoni inkwistjoni fil-kawża prinċipali tikkostitwixxi landfill li tirċievi iktar minn 10 tunnellati skart kuljum jew kapaċità totali ta’ iktar minn 25000 tunnellata skart. Hija għalhekk tidħol fil-kamp ta’ applikazzjoni tad-Direttiva 96/61, hekk kif jirriżulta mill-Artikolu 1 tagħha, moqri flimkien mal-punt 5.4 tal-Anness 1 tagħha.
L-Artikolu 15 ta’ din id-direttiva jipprevedi għall-parteċipazzjoni tal-pubbliku kkonċernat fil-proċess ta’ ħruġ ta’ permess għal installazzjonijiet ġodda u jippreċiża li din il-parteċipazzjoni sseħħ fil-kundizzjonijiet previsti fl-Anness V ta’ din id-direttiva. Dan l-anness jimponi li jiġu kkomunikati lill-pubbliku, b’mod partikolari, id-dettalji tal-awtoritajiet li mingħandhom tkun tista’ tinkiseb informazzjoni rilevanti kif ukoll l-indikazzjoni tad-data u tal-post fejn din l-informazzjoni tkun disponibbli għall-pubbliku.
Dawn ir-regoli dwar il-parteċipazzjoni tal-pubbliku għandhom jiġu interpretati fid-dawl u b’kunsiderazzjoni tad-dispożizzjonijiet tal-Konvenzjoni ta’ Aarhus li magħha, hekk kif jirriżulta mill-premessa 5 tad-Direttiva 2003/35, li ġiet parzjalment emendata bid-Direttiva 96/61, il-leġiżlazzjoni tal-Unjoni għandha tkun “korrettament allinjata” (sentenza tat-12 ta’ Mejju 2011, Bund für Umwelt und Naturschutz Deutschland, Landesverband Nordrhein-Westfalen, C-115/09, Ġabra p. I-3673, punt 41). Issa, l-Artikolu 6(6) ta’ din il-konvenzjoni jistipula li l-pubbliku kkonċernat għandu jkun jista’ jikkonsulta l-informazzjoni kollha li tkun ta’ interess għall-proċess deċiżjonali relatat mal-awtorizzazzjoni tal-attivitajiet imsemmija fl-Anness I ta’ din il-konvenzjoni, fosthom b’mod partikolari l-landfills li jirċievu iktar minn 10 tunnellati skart kuljum jew kapaċità totali ta’ iktar minn 25000 tunnellata skart.
Għalhekk, il-pubbliku kkonċernat mill-proċedura ta’ ħruġ ta’ permess previst mid-Direttiva 96/61 għandu, bħala prinċipju, ikollu aċċess għall-informazzjoni rilevanti kollha ta’ din il-proċedura.
Mid-deċiżjoni tar-rinviju u mill-proċess ippreżentat lill-Qorti tal-Ġustizzja jirriżulta li d-deċiżjoni ta’ żvilupp urban fuq l-istabbiliment tal-installazzjoni inkwistjoni fil-kawża prinċipali tikkostitwixxi waħda mill-miżuri li abbażi tagħha ser tittieħed inkunsiderazzjoni d-deċiżjoni finali dwar jekk tiġix awtorizzata jew le din l-installazzjoni, u li hija tinkludi informazzjoni dwar l-effetti tal-proġett fuq l-ambjent, fuq il-kundizzjonijiet imposti fuq l-operatur sabiex jillimita dawn l-effetti, fuq l-oġġezzjonijiet imqajma mill-partijiet fil-proċedura ta’ żvilupp urban u fuq ir-raġunijiet li jkunu mmotivaw l-għażliet effettwati mill-awtorità kompetenti sabiex tagħti din id-deċiżjoni ta’ żvilupp urban. Minbarra dan, ir-regoli nazzjonali applikabbli jimponu li hija tiġi annessa mal-applikazzjoni għal permess indirizzata lill-awtorità kompetenti. Isegwi li din id-deċiżjoni ta’ żvilupp urban għandha titqies li tinkludi informazzjoni rilevanti fis-sens tal-Anness V tad-Direttiva 96/61 u li l-pubbliku kkonċernat għandu, għalhekk, fil-prinċipju, ikun jista’ jaċċedi għaliha matul il-proċedura ta’ ħruġ ta’ permess ta’ din l-installazzjoni.
Minn dan kollu, mill-Artikolu 15(4) tad-Direttiva 96/61 jirriżulta li l-parteċipazzjoni tal-pubbliku kkonċernat tista’ tiġi llimitata mir-restrizzjonijiet previsti fl-Artikolu 3(2) u (3) tad-Direttiva 90/313. Fid-data tal-fatti fil-kawża prinċipali, id-Direttiva 90/313 kienet madankollu tħassret u ġiet issostitwita bid-Direttiva 2003/4. Għandu jiġi kkunsidrat, billi tittieħed inkunsiderazzjoni t-tabella ta’ korrispondenza annessa ma’ din l-aħħar direttiva, l-obbligu li l-leġiżlazzjoni tal-Unjoni tiġi allinjata mal-Konvenzjoni ta’ Aarhus u tar-redazzjoni tal-Artikolu 15 tad-Direttiva 96/61 li nżamm mal-kodifikazzjoni ulterjuri tagħha bid-Direttiva 2008/1/KE tal-Parlament Ewropew u tal-Kunsill, tal-15 ta’ Jannar 2008, dwar il-prevenzjoni u l-kontroll integrati tat-tniġġiż (ĠU L 24, p. 8), li l-Artikolu 15(4) tad-Direttiva 96/61 għandu jiġi interpretat fis-sens li jirreferi għar-restrizzjonijiet previsti fl-Artikolu 4(1), (2) u (4) tad-Direttiva 2003/4.
Skont il-punt (d) tal-ewwel subparagrafu tal-Artikolu 4(2), l-Istati Membri jistgħu jipprevedu ċ-ċaħda ta’ talba għal informazzjoni meta l-iżvelar tagħha joħloq dannu għall-kunfidenzjalità tal-informazzjoni kummerċjali jew industrijali, meta din il-kunfidenzjalità tkun prevista mid-dritt nazzjonali jew mill-Unjoni sabiex tipproteġi sigriet ekonomiku leġittimu.
Madankollu, fid-dawl, b’mod partikolari, tal-importanza tal-pożizzjoni ta’ waħda jew oħra mill-attivitajiet imsemmija fid-Direttiva 96/61, u hekk kif jirriżulta mill-punt 79 ta’ din is-sentenza, dan ma jistax ikun il-każ tad-deċiżjoni li permezz tagħha awtorità pubblika tawtorizza, fir-rigward tar-regoli ta’ żvilupp urban applikabbli, l-istabbiliment ta’ installazzjoni li tidħol fil-kamp ta’ applikazzjoni ta’ din id-direttiva.
Anki jekk jiġi preżuppost li ma jiġix eskluż li, eċċezzjonalment, ċerti elementi li jinsabu fir-raġunijiet ta’ deċiżjoni għal żvilupp urban jistgħu jinkludu informazzjoni kummerċjali jew industrijali kunfidenzjali, huwa paċifiku, f’dan il-każ, li l-protezzjoni tal-kunfidenzjalità ta’ tali informazzjoni ntużat, bi ksur tal-Artikolu 4(4) tad-Direttiva 2003/4, sabiex lill-pubbliku kkonċernat jiġi mċaħħad kull aċċess, anki parzjali, għad-deċiżjoni ta’ żvilupp urban fuq l-istabbiliment tal-installazzjoni inkwistjoni fil-kawża prinċipali.
Isegwi li r-rifjut li tagħmel disponibbli lill-pubbliku kkonċernat id-deċiżjoni ta’ pjan urban dwar l-istabbiliment tal-installazzjoni inkwistjoni fil-kawża prinċipali matul il-proċedura amministrattiva tal-ewwel istanza ma kienx iġġustifikat mill-eċċezzjoni stabbilita fl-Artikolu 15(4) tad-Direttiva 96/61. Huwa għalhekk neċessarju għall-qorti tar-rinviju li tkun taf jekk l-aċċess għal din id-deċiżjoni offrut lill-pubbliku kkonċernat matul il-proċedura amministrattiva tat-tieni istanza huwiex suffiċjenti sabiex jirregola d-difett proċedurali li jivvizzja l-proċedura amministrattiva tal-ewwel istanza u jevita, bħala konsegwenza, ksur tal-Artikolu 15 tad-Direttiva 96/61.
Fl-assenza ta’ regoli stabbiliti f’dan il-qasam mid-dritt tal-Unjoni, huwa l-ordinament ġuridiku ta’ kull Stat Membru li għandu jirregola l-modalitajiet proċedurali tar-rikorsi intiżi li jiżguraw il-ħarsien tad-drittijiet li l-individwi jgawdu permezz tad-dritt tal-Unjoni, bil-kundizzjoni, madankollu, li dawn ma jkunux inqas favorevoli minn dawk li jirregolaw rikorsi simili ta’ natura domestika (prinċipju ta’ ekwivalenza) u li dawn ma jirrendux impossibbli fil-prattika jew eċċessivament diffiċli l-eżerċizzju tad-drittijiet mogħtija mill-ordinament ġuridiku tal-Unjoni (prinċipju ta’ effettività) (sentenzi tal-14 ta’ Diċembru 1995, Peterbroeck, C-312/93, Ġabra p. I-4599, punt 12, kif ukoll tat-12 ta’ Lulju 2012, VALE Építési, C-378/10, punt 48 u l-ġurisprudenza ċċitata).
F’dak li jikkonċerna l-prinċipju ta’ ekwivalenza, dan jirrikjedi li r-regoli kollha applikabbli għar-rikorsi japplikaw mingħajr distinzjoni għar-rikorsi bbażati fuq il-ksur tad-dritt tal-Unjoni u għal dawk ibbażati fuq il-ksur tad-dritt nazzjonali (ara, b’mod partikolari, is-sentenzi tad-19 ta’ Lulju 2012, Littlewodds Retail et, C-591/10, punt 31, kif ukoll tal-4 ta’ Ottubru 2012, Byankov, C-249/11, punt 70). Hija għalhekk il-qorti nazzjonali li għandha tivverifika jekk id-dritt nazzjonali jippermettix ir-regolarizzazzjoni tad-difetti proċedurali paragunabbli ta’ natura interna matul il-proċedura amministrattiva tat-tieni istanza.
F’dak li jikkonċerna l-prinċipju ta’ effettività, għalkemm id-dritt Komunitarju ma jistax jipprekludi li r-regoli nazzjonali applikabbli jippermettu, f’ċerti każijiet, li jirregolarizzaw operazzjonijiet jew atti irregolari fid-dawl ta’ dan tal-aħħar, tali possibbiltà għandha tiġi suġġetta għall-kundizzjoni li hija ma toffrix lill-individwi kkonċernati l-opportunità li jevitaw ir-regoli tad-dritt tal-Unjoni jew li jevitaw milli japplikawhom, u li din tibqa’ eċċezzjonali (sentenza tat-3 ta’ Lulju 2008, Il-Kummissjoni vs L-Irlanda, C-215/06, Ġabra p. I-4911, punt 57).
F’dan ir-rigward, għandu jiġi enfasizzat li l-Artikolu 15 tad-Direttiva 96/61 jimponi fuq l-Istati Membri li jagħtu lill-pubbliku kkonċernat, fiż-żmien mixtieq, possibbiltajiet effettivi li jipparteċipaw fil-proċess ta’ ħruġ ta’ permessi. Din id-dispożizzjoni għandha tiġi interpretata fid-dawl tal-premessa 23 ta’ din id-direttiva, li skont il-kliem tagħha l-pubbliku għandu jkollu aċċess, qabel kull deċiżjoni għal informazzjoni relatata mal-applikazzjonijiet għal permess ta’ installazzjonijiet ġodda, u tal-Artikolu 6 tal-Konvenzjoni ta’ Aarhus, li jipprevedi, minn naħa, li l-parteċipazzjoni tal-pubbliku tibda fil-bidu tal-proċedura, jiġifieri meta l-għażliet u s-soluzzjonijiet ikunu għadhom possibbli u li tkun tista’ tiġi eżerċitata influwenza reali, u, min-naħa l-oħra, li dan għandu jkollu aċċess għall-informazzjoni rilevanti sa minn meta tkun disponibbli. Isegwi li l-pubbliku kkonċernat għandu jkollu l-informazzjoni rilevanti kollha sa mill-istadju tal-proċedura amministrattiva tal-ewwel istanza, qabel ma l-ewwel deċiżjoni tkun ġiet adottata, dejjem jekk din l-informazzjoni tkun disponibbli fid-data meta tiżvolġi ruħha din il-fażi tal-proċedura.
Fir-rigward tal-kwistjoni ta’ jekk il-prinċipju ta’ effettività jipprekludix regolarizzazzjoni tal-proċedura fit-tieni istanza permezz tad-disponibbiltà lill-pubbliku ta’ dokumenti rilevanti mhux aċċessibbli matul il-proċedura amministrattiva tal-ewwel istanza, mill-informazzjoni trażmessa mill-qorti tar-rinviju jirriżulta li, skont il-leġiżlazzjoni nazzjonali applikabbli, il-korp amministrattiv tat-tieni istanza għandu s-setgħa li jbiddel id-deċiżjoni amministrattiva tal-ewwel istanza. Madankollu l-qorti tar-rinviju għandha tivverifika jekk, minn naħa, fil-kuntest tal-proċedura amministrattiva tat-tieni istanza, l-għażliet u s-soluzzjonijiet kollha jkunux għadhom disponibbli fis-sens tal-Artikolu 15(1) tad-Direttiva 96/61, interpretat fid-dawl tal-Artikolu 6(4) tal-Konvenzjoni ta’ Aarhus, u jekk, min-naħa l-oħra, ir-regolarizzazzjoni ta’ dan l-istadju tal-proċedura permezz tad-disponibbiltà għall-pubbliku kkonċernat ta’ dokumenti rilevanti għandhiex tippermetti lill-pubbliku jeżerċita influwenza reali fuq il-konklużjoni tal-proċess deċiżjonali.
Konsegwentement, il-prinċipju ta’ effettività ma jipprekludix li rifjut inġustifkat ta’ disponibbiltà lill-pubbliku kkonċernat tad-deċiżjoni ta’ żvilupp urban inkwistjoni fil-kawża prinċipali matul il-proċedura amministrattiva tal-ewwel istanza jista’ jiġi rregolarizzat matul il-proċedura amministrattiva tat-tieni istanza bil-kundizzjoni li l-għażliet u soluzzjonijiet kollha jkunu għadhom possibbli u li r–regolarizzazzjoni f’dan l-istadju tal-proċedura tibqa’ tippermetti lill-pubbliku kkonċernat jeżerċita influwenza reali fuq il-konklużjoni tal-proċess deċiżjonali, ħaġa li hija l-qorti nazzjonali li għandha tivverifika.
Għalhekk, it-tieni domanda għandha tingħatalha r-risposta li d-Direttiva 96/61 għandha tiġi interpretata fis-sens li hija:
timponi li l-pubbliku kkonċernat ikollu aċċess għal deċiżjoni ta’ żvilupp urban, bħal dik inkwistjoni fil-kawża prinċipali, sa mill-bidu tal-proċedura ta’ awtorizzazzjoni tal-installazzjoni kkonċernata;
ma tippermettix lill-awtoritajiet nazzjonali kompetenti jirrifjutaw lill-pubbliku kkonċernat l-aċċess għal tali deċiżjoni billi jinvokaw il-protezzjoni tal-kunfidenzjalità tal-informazzjoni kummerċjali jew industrijali prevista mid-dritt nazjonali jew tal-Unjoni sabiex jiġi protett interess ekonomiku leġittimu; u
ma tipprekludix li rifjut inġustifikat ta’ disponibbiltà lill-pubbliku kkonċernat ta’ deċiżjoni ta’ żvilupp urban, bħal dik inkwistjoni fil-kawża prinċipali matul il-proċedura amministrattiva tal-ewwel istanza jista’ jiġi rregolarizzat matul il-proċedura amministrattiva tat-tieni istanza bil-kundizzjoni li l-għażliet u s-soluzzjonijiet kollha jkunu għadhom possibbli, u li r-regolarizzazzjoni f’dan l-istadju tal-proċedura tibqa’ tippermetti lill-pubbliku kkonċernat li jeżerċita influwenza reali fuq l-eżitu tal-proċess deċiżjonali, ħaġa li hija l-qorti nazzjonali li għandha tivverifika.
Fuq it-tielet domanda
Permezz tat-tielet domanda, il-qorti tar-rinviju tistaqsi essenzjalment jekk id-Direttiva 85/337 għandhiex tiġi interpretata fis-sens li hija tipprekludi li l-validità ta’ avviż li jirrigwarda l-evalwazzjoni tal-effetti fuq l-ambjent ta’ proġett tista’ tiġi validament estiża diversi snin wara l-adozzjoni ta’ dan l-avviż jew jekk hija timponix li ssir, f’dan il-każ, evalwazzjoni ġdida tal-effetti fuq l-ambjent ta’ dan il-proġett.
F’dan ir-rigward, l-inšpekcia kif ukoll il-Gvern Slovakk u l-Gvern Ċek isostnu li Direttiva 85/337 ma tapplikax ratione temporis għas-sitwazzjoni msemmija mill-qorti tar-rinviju.
Minn ġurisprudenza stabbilita jirriżulta li l-prinċipju li l-proġetti li jistgħu jkollhom effetti kunsiderevoli fuq l-ambjent ikunu suġġetti għal evalwazzjoni ambjentali ma huwiex applikabbli fil-każijiet fejn id-data ta’ introduzzjoni formali tal-applikazzjoni għal permess ta’ proġett tkun qabel id-data ta’ skadenza tat-terminu ta’ traspożizzjoni tad-Direttiva 85/337 (sentenzi tal-11 ta’ Awwissu 1995, Commission vs Il-Ġermanja, C-431/92, Ġabra p. I-2189, punti 29 u 32, kif ukoll tat-18 ta’ Ġunju 1998, Gedeputeerde Staten van Noord-Holland, C-81/96, Ġabra p. I-3923, punt 23).
Fil-fatt, din id-direttiva hija intiża l-iktar għal proġetti ta’ daqs ċert, fejn it-twettiq tagħhom ta’ spiss jeħtieġ perijodu twil ta’ żmien. B’hekk, ma jkunx opportun li proċeduri, diġà kumplessi fuq livell nazzjonali, jiġu mtaqqla u mdewma minn rekwiżiti speċifiċi imposti minn din id-direttiva, u li sitwazzjonijiet diġà stabbiliti jiġu affettwati (sentenza Gedeputeerde Staten van Noord-Holland, iċċitata iktar ’il fuq, punti 24).
F’dan il-każ, jirriżulta mill-proċess imressaq quddiem il-Qorti tal-Ġustizzja li l-ewwel passi tal-operatur intiżi sabiex jikseb il-permess sabiex iwettaq proġett ta’ landfill inkwistjoni fil-kawża prinċipali bdew fis-16 ta’ Diċembru 1998, wara l-preżentazzjoni ta’ applikazzjoni għal evalwazzjoni tal-effetti fuq l-ambjent ta’ dan il-proġett. Issa, jirriżulta mill-Artikolu 2 tal-Att li jirrigwarda l-kondizzjonijiet tal-adeżjoni tar-Repubblika Ċeka, ir-Repubblika tal-Estonja, ir-Repubblika ta’ Ċipru, ir-Repubblika tal-Latvja, ir-Repubblika tal-Litwanja, ir-Repubblika tal-Ungerija, ir-Repubblika ta’ Malta, ir-Repubblika tal-Polonja, ir-Repubblika tas-Slovenja u r-Repubblika tas-Slovakkja u l-aġġustamenti għat-trattati li fihom hija stabbilita l-Unjoni Ewropea (ĠU 2003, L 236, p. 33), li d-Direttiva 85/337 għandha tiġi implementata mir-Repubblika Slovakka mid-data ta’ adeżjoni ta’ dan l-Istat Membru fl-Unjoni, jiġifieri fl-1 ta’ Mejju 2004.
Madankollu, hemm lok li jiġi rrilevat li l-għoti mill-amministrazzjoni Slovakka tal-permess sabiex jitwettaq il-landfill inkwistjoni fil-kawża prinċipali jeżiġi tliet proċeduri suċċessivi li jwasslu kull waħda għall-adozzjoni ta’ deċiżjoni.
L-applikazzjonijiet tal-operatur dwar l-ewwel żewġ proċeduri tressqu rispettivament fis-16 ta’ Diċembru 1998 u fis-7 ta’ Awwissu 2002, jiġifieri qabel l-iskadenza tat-terminu ta’ traspożizzjoni tad-Direttiva 85/337. Min-naħa l-oħra, l-applikazzjoni għal permess integrat ġiet ippreżentata fil-25 ta’ Settembru 2007, jiġifieri wara l-iskadenza ta’ dan it-terminu. Għalhekk, għandu jiġi stabbilit jekk il-preżentazzjoni tal-ewwel żewġ applikazzjonijiet tistax titqies li tistabbilixxi l-impenn formali tal-proċedura ta’ permess fis-sens tal-ġurisprudenza mfakkra fil-punt 94 ta’ din is-sentenza.
F’dan ir-rigward, għandu l-ewwel nett jiġi kkonstatat li l-applikazzjonijiet ippreżentati matul l-ewwel żewġ stadji tal-proċedura ma għandhomx jiġu konfużi mas-sempliċi kuntatti informali li ma jistgħux jimmanifestaw l-impenn formali tal-proċedura għal permess (ara, f’dan is-sens, Il-Kummissjoni vs Il-Ġermanja, iċċitata iktar ’il fuq, punt 32).
Sussegwentement għandu jiġi enfasizzat li l-evalwazzjoni tal-effetti fuq l-ambjent konkluża fl-1999 twettqet sabiex ikun jista’ jseħħ il-proġett ta’ landfill li kien is-suġġett tal-permess integrat. It-tkomplija tal-proċedura, u b’mod partikolari tal-ħruġ ta’ permess għal kostruzzjoni, tistrieħ fuq din l-evalwazzjoni. Hekk kif l-Avukat Ġenerali rrilevat fil-punt 115 tal-konklużjonijiet tagħha, il-fatt li, fid-dritt Slovakk, l-effetti fuq l-ambjent jiġu evalwati separatament mill-proċedura ta’ permess hekk imsejħa ma jistax jestendi għall-kamp ta’ applikazzjoni ratione temporis tad-Direttiva 85/337.
Bl-istess mod, mill-premessi magħmula fil-punt 79 ta’ din is-sentenza jirriżulta li d-deċiżjoni ta’ żvilupp urban fuq l-istabbiliment tal-landfill inkwistjoni fil-kawża prinċipali tikkostitwixxi stadju indispensabbli sabiex l-operatur jiġi awtorizzat iwettaq il-proġett ta’ landfill inkwistjoni. Din id-deċiżjoni barra minn hekk tqajjem ċertu numru ta’ kundizzjonijiet fuq l-operatur waqt it-twettiq tal-proġett tiegħu.
Issa, fl-okkażjoni tal-eżami ta’ proċedura paragunabbli, il-Qorti tal-Ġustizzja qieset li d-data li għandha sservi bħala riferiment sabiex tiġi stabbilita l-applikazzjoni ratione temporis ta’ direttiva li timponi evalwazzjoni ambjentali hija dik fejn il-proġett ikun ġie formalment ippreżentat, peress li l-fażijiet differenti tal-eżami ta’ proġett huma marbuta sal-punt li jikkostitwixxu operazzjoni kumplessa (sentenza tat-23 ta’ Marzu 2006, Il-Kummissjoni vs L-Awstrija, C-209/04, Ġabra p. I-2755, punt 58).
Fl-aħħar nett, minn ġurisprudenza stabbilita jirriżulta li permess fis-sens tad-Direttiva 85/337 jista’ jiġi kkostitwit mill-kombinazzjoni ta’ diversi deċiżjonijiet distinti fir-rigward tal-proċedura nazzjonali li tippermetti lill-persuna li tieħu inkarigu mix-xogħlijiet li tiġi awtorizzata tibda x-xogħlijiet sabiex twettaq il-proġett tagħha li jinkludi diversi stadji suċċessivi (ara, f’dan is-sens, is-sentenzi tas-7 ta’ Jannar 2004, Wells, C-201/02, Ġabra p. I-723. punt 52, u tal-4 ta’ Mejju 2006, Il-Kummissjoni vs Ir-Renju Unit, C-508/03, Ġabra p. I-3969, punt 102). Isegwi li, f’din l-ipoteżi, id-data ta’ introduzzjoni formali tal-applikazzjoni għal permess tal-proġett għandha tiġi stabbilita fil-ġurnata meta l-persuna li tieħu inkarigu tippreżenta applikazzjoni intiża li jinbeda l-ewwel stadju tal-proċedura.
Mill-kunsiderazzjonijiet li ntqalu jirriżulta li l-introduzzjoni formali tal-applikazzjoni għal permess tal-proġett ta’ landfill inkwistjoni fil-kawża prinċipali tippreċedi d-data ta’ skadenza tat-terminu ta’ traspożizzjoni tad-Direttiva 85/337. Konsegwentement, l-obbligi li jirriżultaw minn din id-direttiva ma humiex applikabbli għal dan il-proġett u li għalhekk ma hemmx lok li tingħata risposta għat-tielet domanda.
Fuq ir-raba’ domanda
Permezz tar-raba’ domanda tagħha, il-qorti tar-rinviju essenzjalment tistaqsi jekk l-Artikoli 1 u 15a tad-Direttiva 96/61, moqrija flimkien mal-Artikoli 6 u 9 tal-Konvenzjoni ta’ Aarhus, għandhomx jiġu interpretati fis-sens li l-membri tal-pubbliku kkonċernat għandhom ikunu jistgħu, fil-kuntest tar-rikors previst fl-Artikolu 15a ta’ din id-direttiva, jitolbu lill-qorti jew lill-korp indipendenti u imparzjali stabbilit mil-liġi, li jkollu l-kompetenza jordna miżuri provviżorji ta’ natura li jissospendi temporanjament l-applikazzjoni ta’ permess fis-sens tal-Artikolu 4 ta’ din id-direttiva, jagħti deċiżjoni definittiva għal intervent.
L-Istati Membri għandhom, skont l-awtonomija proċedurali tagħhom u bla ħsara għall-osservanza tal-prinċipji ta’ ekwivalenza u ta’ effettività, marġni ta’ diskrezzjoni fl-implementazzjoni tal-Artikolu 9 tal-Konvenzjoni ta’ Aarhus u tal-Artikolu 15a tad-Direttiva 96/61. Huma għandhom, b’mod partikolari, jiddeterminaw liema qorti jew liema korp indipendenti u imparzjali stabbilit mil-liġi għandu ġurisdizzjoni sabiex jiddeċiedi dwar ir-rikorsi msemmija f’dawn id-dispożizzjonijiet u skont liema modalitajiet proċedurali, sakemm id-dispożizzjonijiet imsemmija iktar ’il fuq jiġu osservati (ara, b’analoġija, is-sentenza tat-18 ta’ Ottubru 2011, Boxus et, C-128/09 sa C-131/09, C-134/09 u C-135/09, Ġabra p. I-9711, punt 52).
Barra minn hekk, minn ġurisprudenza stabbilita jirriżulta li l-qorti nazzjonali li quddiemha titressaq il-kawża rregolata taħt id-dritt tal-Unjoni għandha tkun f’pożizzjoni li tawtorizza miżuri provviżorji intiżi li jiggarantixxu l-effikaċja sħiħa tad-deċiżjoni ġudizzjarja li għandha tingħata dwar l-eżistenza tad-drittijiet invokati abbażi tad-dritt tal-Unjoni (sentenzi tad-19 ta’ Ġunju 1990, Factortame et, C-213/89, Ġabra p. I-2433, punt 21, kif ukoll tat-13 ta’ Marzu 2007, Unibet, C-432/05, Ġabra p. I-2271, punt 67).
Għandu jingħad ukoll li d-dritt ta’ eżerċizzju ta’ azzjoni previst fl-Artikolu 15a tad-Direttiva 96/61 għandu jiġi interpretat fid-dawl tal-għan ta’ din id-direttiva. Il-Qorti tal-Ġustizzja diġà ddeċidiet li dan il-għan, kif huwa ddefinit fl-Artikolu 1 ta’ din id-direttiva, huwa l-prevenzjoni u t-tnaqqis integrati tat-tniġġis permezz tal-implementazzjoni ta’ miżuri intiżi li jiġu evitati jew jitnaqqsu l-emissjonijiet li jinħolqu mill-attivitajiet elenkati fl-Anness I tagħha fl-arja, fl-ilma u fl-art, sabiex jintlaħaq livell għoli ta’ protezzjoni tal-ambjent (sentenzi tat-22 ta’ Jannar 2009, Association nationale pour la protection des eaux et rivières u OABA, C-473/07, Ġabra p. I-319, punt 25, kif ukoll tal-15 ta’ Diċembru 2011, Møller, C-585/10, Ġabra p. I-13407, punt 29).
Issa, l-eżerċizzju tal-azzjoni prevista fl-Artikolu 15a tad-Direttiva 96/61 ma jippermettix li dan it-tniġġis jiġi pprevenut effettivament jekk ikun impossibbli li jiġi evitat li installazzjoni li għaliha kien inħareġ permess mogħti bi ksur ta’ din id-direttiva tkompli tiffunzjona sakemm tingħata deċiżjoni definittiva dwar il-legalità ta’ dan il-permess. Isegwi li l-garanzija tal-effettività tad-dritt li tiġi eżerċitata l-azzjoni prevista fl-Artikolu 15a teżiġi li l-membri tal-pubbliku kkonċernat ikollhom id-dritt li jitolbu lill-qorti jew lill-korp indipendenti u imparzjali kompetenti jadotta miżuri provviżorji ta’ natura li jipprevjenu dan it-tniġġis, inkluża, jekk ikun il-każ, is-sospensjoni temporanja tal-permess ikkontestat.
Fid-dawl ta’ dak li ntqal, ir-raba’ domanda għandha tingħata r-risposta li l-Artikolu 15a tad-Direttiva 96/61 għandu jiġi interpretat fis-sens li l-membri tal-pubbliku kkonċernat għandhom ikunu jistgħu, fil-kuntest tar-rikors previst f’din id-dispożizzjoni, jitolbu lill-qorti jew lill-korp indipendenti u imparzjali stabbilit mil-liġi kompetenti li jordna miżuri provviżorji ta’ natura li jissospendu temporanjament l-applikazzjoni għal permess fis-sens tal-Artikolu 4 ta’ din id-direttiva sakemm tingħata d-deċiżjoni definittiva għal intervent.
Fuq il-ħames domanda
Permezz tal-ħames domanda tagħha, il-qorti tar-rinviju essenzjalment tistaqsi jekk deċiżjoni ta’ qorti nazzjonali, meħuda fil-kuntest ta’ proċedura nazzjonali li timplementa l-obbligi li jirriżultaw mill-Artikolu 15a tad-Direttiva 96/61 u mill-Artikolu 9(2) u (4) tal-Konvenzjoni ta’ Aarhus, li tannulla permess mogħti bi ksur tad-dispożizzjonijiet ta’ din id-direttiva, tistax tikkostitwixxi ksur inġustifikat tad-dritt għall-proprjetà tal-operatur sabbilit mill-Artikolu 17 tal-Karta tad-Drittijiet Fundamentali tal-Unjoni Ewropea.
Hekk kif l-Avukat Ġenerali rrilevat fil-punti 182 sa 184 tal-konklużjonijiet tagħha, il-kundizzjonijiet magħmula mid-Direttiva 96/61 jirrestrinġu l-użu tad-dritt għall-proprjetà fuq l-artijiet ikkonċernati permezz ta’ installazzjoni li tidħol fil-kamp ta’ applikazzjoni ta’ din id-direttiva.
Madankollu, id-dritt għall-proprjetà ma jidhirx li huwa prerogattiva assoluta, iżda għandu jiġi kkunsidrat fid-dawl tar-rwol tiegħu fis-soċjetà. Għaldaqstant, l-użu ta’ dan id-dritt jista’ jiġi ristrett, dejjem sakemm dawn ir-restrizzjonijiet effettivament jissodisfaw għanijiet ta’ interess ġenerali u ma jikkostitwixxux, fir-rigward tal-għan imfittex, intervent sproporzjonat u intollerabbli li jippreġudika s-sustanza stess tad-dritt hekk iggarantit (sentenzi tat-3 ta’ Settembru 2008, Kadi u Al Barakaat International Foundation vs Il-Kunsill u Il-Kummissjoni, C-402/05 P u C-415/05 P, Ġabra p. I-6351, punt 355, kif ukoll tad-9 ta’ Marzu 2010, ERG et, C-379/08 u C-380/08, Ġabra p. I-2007, punt 80).
F’dak li jikkonċerna l-għanijiet ta’ interess ġenerali msemmija preċedentement, minn ġurisprudenza stabbilita jirriżulta li l-protezzjoni tal-ambjent hija waħda minn dawn l-għanijiet u għalhekk tista’ tiġġustifika restrizzjoni għall-użu tad-dritt għall-proprjetà (ara s-sentenzi tas-7 ta’ Frar 1985, ADBHU, 240/83, Ġabra p. 531, punt 13; tal-20 ta’ Settembru 1988, Il-Kummissjoni vs Id-Danimarka, 302/86, Ġabra p 4607, punt 8; tat-2 ta’ April 1998, Outokumpu, C-213/96, p. I-1777, punt 32, kif ukoll tad-9 ta’ Marzu 2010, ERG et, C-379/08 u C-380/08, iċċitata iktar ’il fuq, punt 81).
Fir-rigward tal-proporzjonalità tal-ksur għad-dritt għall-proprjetà inkwistjoni, meta tali ksur jista’ jiġi stabbilit, huwa biżżejjed li jiġi kkonstatat li d-Direttiva 96/61 topera ekwilibriju bejn ir-rekwiżiti ta’ dan id-dritt u dawk marbuta mal-protezzjoni tal-ambjent.
Konsegwentement, il-ħames domanda għandha tingħata r-risposta li deċiżjoni ta’ qorti nazzjonali, meħuda fil-kuntest ta’ proċedura nazzjonali li timplementa obbligi li jirriżultaw mill-Artikolu 15a tad-Direttiva 96/61 u mill-Artikolu 9(2) u (4) tal-Konvenzjoni ta’ Aarhus, li tannulla permess mogħti bi ksur tad-dispożizzjonijiet ta’ din id-direttiva, ma tistax, inkwantu tali, tikkostitwixxi ksur inġustifikat tad-dritt għall-proprjetà tal-operatur stabbilit mill-Artikolu 17 tal-Karta tad-Drittijiet Fundamentali tal-Unjoni Ewropea.
Fuq l-ispejjeż
Peress li l-proċedura għandha, fir-rigward tal-partijiet fil-kawża prinċipali, in-natura ta’ kwistjoni mqajma quddiem il-qorti tar-rinviju, hija din il-qorti li tiddeċiedi fuq l-ispejjeż. L-ispejjeż sostnuti għas-sottomissjoni tal-osservazzjonijiet lill-Qorti tal-Ġustizzja, barra dawk tal-imsemmija partijiet, ma jistgħux jitħallsu lura.
Għal dawn il-motivi, Il-Qorti tal-Ġustizzja (Awla Manja) taqta’ u tiddeċiedi:
L-Artikolu 267 TFUE għandu jiġi interpretat fis-sens li qorti nazzjonali, bħall-qorti tar-rinviju, għandha l-obbligu li tressaq ex officio quddiem il-Qorti tal-Ġustizzja tal-Unjoni Ewropea talba għal deċiżjoni preliminari filwaqt li hija tagħti deċiżjoni dwar ir-rinviju wara l-kassazzjoni tal-ewwel domanda tagħha mill-qorti Kostituzzjonali tal-Istat Membru kkonċernat u li regola nazzjonali timponi fuqha li taqta’ l-kawża billi ssegwi l-pożizzjoni ġuridika espressa minn din l-aħħar qorti.
Id-Direttiva tal-Kunsill 96/61/KE, tal-24 ta’ Settembru 1996, dwar il-prevenzjoni u l-kontroll integrat tat-tniġġis, kif emendata bir-Regolament (KE) Nru 166/2006 tal-Parlament Ewropew u tal-Kunsill, tat-18 ta’ Jannar 2006, għandha tiġi interpretata fis-sens li hija:
timponi li l-pubbliku kkonċernat ikollu aċċess għal deċiżjoni ta’ żvilupp urban, bħal dik inkwistjoni fil-kawża prinċipali, sa mill-bidu tal-proċedura ta’ awtorizzazzjoni tal-installazzjoni kkonċernata;
ma tippermettix lill-awtoritajiet nazzjonali kompetenti jirrifjutaw lill-pubbliku kkonċernat l-aċċess għal tali deċiżjoni billi jinvokaw il-protezzjoni tal-kunfidenzjalità tal-informazzjoni kummerċjali jew industrijali prevista mid-dritt nazzjonali jew tal-Unjoni sabiex jiġi protett interess ekonomiku leġittimu; u
ma tipprekludix li rifjut inġustifikat ta’ disponibbiltà lill-pubbliku kkonċernat ta’ deċiżjoni ta’ żvilupp urban, bħal dik inkwistjoni fil-kawża prinċipali, matul il-proċedura amministrattiva tal-ewwel istanza, jista’ jiġi rregolarizzat matul il-proċedura amministrattiva tat-tieni istanza bil-kundizzjoni li l-għażliet u s-soluzzjonijiet kollha jkunu għadhom possibbli u li r-regolarizzazzjoni f’dan l-istadju tal-proċedura tibqa’ tippermetti lill-pubbliku kkonċernat jeżerċita influwenza reali fuq il-konklużjoni tal-proċess deċiżjonali, ħaġa li hija l-qorti nazzjonali li għandha tivverifika.
L-Artikolu 15a tad-Direttiva 96/61, kif emendat bir-Regolament Nru 166/2006, għandu jiġi interpretat fis-sens li l-membri tal-pubbliku kkonċernat għandhom ikunu jistgħu, fil-kuntest tar-rikors previst f’din id-dispożizzjoni, jitolbu lill-qorti jew lill-korp indipendenti u imparzjali stabbilit mil-liġi kompetenti li jordna miżuri provviżorji ta’ natura li jissospendu temporanjament l-applikazzjoni għal permess fis-sens tal-Artikolu 4 ta’ din id-direttiva sakemm tingħata d-deċiżjoni definittiva għal intervent.
Deċiżjoni ta’ qorti nazzjonali, meħuda fil-kuntest ta’ proċedura nazzjonali li timplementa obbligi li jirriżultaw mill-Artikolu 15a tad-Direttiva 96/61, kif emendata bir-Regolament Nru 166/2006, u mill-Artikolu 9(2) u (4) tal-Konvenzjoni dwar l-aċċess għall-informazzjoni, il-parteċipazzjoni pubblika fit-teħid ta’ deċiżjonijiet u l-aċċess għall-ġustizzja fi kwistjonijiet ambjentali, iffirmata f’Aarhus fil-25 ta’ Ġunju 1998 u approvat f’isem il-Komunità Ewropea bid-Deċiżjoni tal-Kunsill 2005/370/KE, tas-17 ta’ Frar 2005, li tannulla permess mogħti bi ksur tad-dispożizzjonijiet ta’ din id-direttiva ma tistax, inkwantu tali, tikkostitwixxi ksur inġustifikat tad-dritt għall-proprjetà tal-operatur stabbilit mill-Artikolu 17 tal-Karta tad-Drittijiet Fundamentali tal-Unjoni Ewropea.
Kawża C‑80/12
Felixstowe Dock and Railway Company Ltd,
Savers Health and Beauty Ltd,
Walton Container Terminal Ltd,
WPCS (UK) Finance Ltd,
AS Watson Card Services (UK) Ltd,
Hutchison Whampoa (Europe) Ltd,
Kruidvat UK Ltd,
Superdrug Stores plc
vs
The Commissioners for Her Majesty’s Revenue and Customs
[Talba għal deċiżjoni preliminari mressqa mill-First-Tier Tribunal (Tax Chamber) tar-Renju Unit]
“Interpretazzjoni tal-Artikoli 43 KE u 48 KE — Libertà ta’ stabbiliment — Leġiżlazzjoni dwar it-taxxa — Taxxa fuq il-kumpanniji — Ħelsien minn taxxa — Talbiet ta’ konsorzju għal ħelsien minn taxxa għall-grupp (ħelsien minn taxxa għall-konsorzju) — Leġiżlazzjoni nazzjonali li teskludi t-trasferiment tat-telf fi ħdan it-territorju nazzjonali minn kumpannija tal-konsorzju għal kumpannija oħra li tappartjeni għal grupp ta’ kumpanniji li għalih tappartjeni ‘kumpannija ta’ konnessjoni’ li hija wkoll membru tal-konsorzju — Rekwiżit ta’ stabbiliment imponut fuq il-kumpannija ta’ konnessjoni — Diskriminazzjoni abbażi tal-post tas-sede tal-kumpannija — Kumpannija parent finali f’pajjiż terz — Konnessjonijiet korporattivi li jgħaddu minn pajjiżi terzi”
I – Introduzzjoni
Fir-Renju Unit, kumpannija tista’ tittrasferixxi t-telf imġarrab minnha lil kumpannija oħra li tkun marbuta magħha b’ċerti konnessjonijiet korporattivi, u dan għal finijiet ta’ taxxa. Din it-talba għal deċiżjoni preliminari mill-First-Tier Tribunal (Tax Chamber) tikkonċerna prinċipalment il-kwistjoni dwar jekk f’termini tad-dritt tal-Unjoni Ewropea (UE) hemmx restrizzjoni fuq il-libertà ta’ stabbiliment jekk tali trasferiment ta’ telf ma jkunx possibbli meta l-kumpannija, li taġixxi bħala l-konnessjoni bejn (i) il-kumpannija li tittrasferixxi t-telf imġarrab minnha u (ii) il-kumpannija li tirċevih, tkun stabbilita fi Stat Membru ieħor. Il-qorti nazzjonali tistaqsi jekk, f’termini tad-dritt tal-UE, is-sitwazzjoni tkunx differenti jekk il-konnessjoni bejn il-kumpanniji tgħaddi minn kumpanniji f’pajjiżi terzi.
L-iskema ta’ ħelsien minn taxxa għall-grupp fir-Renju Unit tippermetti li t-telf jiġi ttrasferit bejn kumpanniji differenti fi ħdan grupp ta’ kumpanniji ( 2 ) u/jew konsorzju ( 3 ), u b’hekk tippermetti l-aħjar użu minn dak it-telf għal raġunijiet ta’ taxxa mingħajr, madankollu, ma twassal għall-konsolidazzjoni tal-grupp jew tal-konsorzju għal entità ekonomika waħda minħabba raġunijiet ta’ taxxa ( 4 ).
Il-Qorti tal-Ġustizzja hija għal darba oħra mistoqsija jekk l-esklużjoni ta’ ċerti persuni taxxabbli mill-iskema ta’ ħelsien minn taxxa għall-grupp tar-Renju Unit hijiex konformi mal-libertà ta’ stabbiliment. Fil-kawża ICI, l-esklużjoni mill-iskema ta’ ħelsien minn taxxa għall-grupp kienet tikkonċerna kumpannija holding nazzjonali li kienet prinċipalment topera sussidjarji barranin, fil-kawża Marks & Spencer kienet tikkonċerna sussidjarji barranin u fil-kawża Philips Electronics UK kienet tikkonċerna l-istabbiliment permanenti fir-Renju Unit ta’ kumpannija stabbilita fi Stat Membru ieħor ( 5 ).
Mal-ewwel daqqa ta’ għajn, jidher li n-novità fil-kawża preżenti huwa l-fatt li l-konnessjonijiet korporattivi jgħaddu min pajjiżi terzi u li l-kumpannija parent ( 6 ) finali hija stabbilita f’pajjiż terz. Madankollu, fl-analiżi finali, sabiex fil-kawża preżenti tiġi evalwata l-konformità tal-leġiżlazzjoni tar-Renju Unit mad-dritt tal-UE, dik il-kwistjoni tista’ ma tkunx deċiżiva.
Barra minn hekk, jekk hemmx kwistjoni ta’ dritt tal-UE jiddependi parzjalment mill-premessa fattwali li tirrigwarda l-eżistenza ta’ prassi tas-soltu fir-Renju Unit li biha l-ħlas ġeneralment isir meta t-telf jiġi ttrasferit bejn il-kumpanniji. Dan għaliex il-kawża preżenti hija bbażata fuq l-assunzjoni li kumpannija li tittrasferixxi t-telf imġarrab minnha ser tbati jekk ma tkunx tista’ tittrasferixxi, bi ħlas, it-telf imġarrab minnha lill-kumpanniji li jagħmlu t-talba. Dan l-iżvantaġġ ekonomiku jseħħ biss jekk il-kumpannija li tittrasferixxi t-telf imġarrab minnha ssofri minn żvantaġġ finanzjarju minħabba li ma tkunx kapaċi tikkapitalizza minnufih it-telf mingħajr ma jkollha tistenna s-snin finanzjarji sussegwenti. Jekk, madankollu, it-trasferiment tat-telf seħħ mingħajr ebda kumpens, kwalunkwe żvantaġġ li joriġina mil-leġiżlazzjoni tar-Renju Unit jinħass biss fil-livell tal-grupp, u mhux fil-livell tal-kumpannija li tittrasferixxi t-telf imġarrab minnha.
II – Id-dritt nazzjonali, il-fatti, il-proċedura u d-domandi preliminari
A – Il-leġiżlazzjoni tar-Renju Unit
Id-dispożizzjonijiet nazzjonali applikati fil-kawża prinċipali jinsabu fil-Liġi tal-1988 dwar it-Taxxi fuq id-Dħul u fuq il-Kumpanniji (Income and Corporation Taxes Act 1988, iktar ’il quddiem l-“ICTA”).
“Grupp ta’ kumpanniji” huwa ddefinit kif ġej fit-Taqsima 413(3) tal-ICTA: żewġ kumpanniji jitqiesu li jkunu membri ta’ grupp ta’ kumpanniji jekk waħda minnhom tkun 75 % sussidjarja tal-oħra jew jekk it-tnejn li huma jkunu 75 % sussidjarji ta’ kumpannija terza.
L-ICTA tipprovdi għal żewġ tipi ta’ ħelsien minn taxxa għall-grupp: talbiet ta’ grupp għal ħelsien minn taxxa għall-grupp (li ġew ittrattati fil-Kawża Marks & Spencer) u talbiet ta’ konsorzju għal ħelsien minn taxxa għall-grupp (“ħelsien minn taxxa għall-konsorzju”) (li ġew ittrattati fil-kawżi ICI u Philips Electronics UK u qed jiġu ttrattati f’din il-kawża).
Skont it-Taqsima 402 tal-ICTA, il-ħelsien minn taxxa għal telf fin-negozju u ammonti eliġibbli oħra mill-ħelsien minn taxxa fuq il-kumpanniji jistgħu jiġu ttrasferiti minn kumpannija (iktar ’il quddiem il-“kumpannija li tittrasferixxi t-telf imġarrab minnha”) u, meta ssir talba minn kumpannija oħra (iktar ’il quddiem il-“kumpannija li tagħmel it-talba”), jistgħu jingħataw lill-kumpannija li tagħmel it-talba permezz ta’ ħelsien minn taxxa fuq il-kumpanniji msejjaħ “ħelsien minn taxxa għall-grupp”. Is-Sottotaqsima 3 ta’ dik id-dispożizzjoni tistipula li, hekk kif issir l-hekk imsejħa “talba ta’ konsorzju”, il-ħelsien minn taxxa għall-grupp għandu jkun disponibbli wkoll fil-każ ta’ kumpannija li tittrasferixxi t-telf imġarrab minnha, inter alia, meta waħda minnhom tkun membru ta’ grupp ta’ kumpanniji u l-oħra tkun miżmuma mill-konsorzju u kumpannija oħra tkun membru kemm tal-grupp kif ukoll tal-konsorzju.
Skont is-Sottotaqsima 3A tat-Taqsima 402 tal-ICTA, il-ħelsien minn taxxa għall-grupp ma huwiex disponibbli sakemm, fil-każ kemm tal-kumpannija li tittrasferixxi t-telf imġarrab minnha kif ukoll tal-kumpannija li tagħmel it-talba, ma tiġix issodisfatta l-kundizzjoni stipulata fis-sottotaqsima 3B, jiġifieri li l-kumpannija hija stabbilita fir-Renju Unit jew hija kumpannija mhux stabbilita hemmhekk li teżerċita attività kummerċjali fir-Renju Unit permezz ta’ stabbiliment permanenti.
It-Taqsima 406(1) tal-ICTA fiha tliet definizzjonijiet. “Kumpannija ta’ konnessjoni” tfisser kumpannija li hija membru ta’ konsorzju u hija wkoll membru ta’ grupp ta’ kumpanniji. “Kumpannija tal-konsorzju”, meta mqabbla ma’ kumpannija ta’ konnessjoni, tfisser kumpannija miżmuma mill-konsorzju li tiegħu tkun membru l-kumpannija ta’ konnessjoni. “Membru ta’ grupp”, meta mqabbel ma’ kumpannija ta’ konnessjoni, ifisser kumpannija li hija membru tal-grupp li tiegħu tkun ukoll membru l-kumpannija ta’ konnessjoni, iżda hija stess ma tkunx membru tal-konsorzju li tiegħu tkun membru l-kumpannija ta’ konnessjoni.
Skont it-Taqsima 406(2) tal-ICTA, “meta l-kumpannija ta’ konnessjoni tkun tista’  tagħmel talba ta’ konsorzju fir-rigward tat-telf jew ta’ ammont eliġibbli ieħor għal ħelsien minn taxxa ta’ perijodu kontabbli rilevanti ta’ kumpannija tal-konsorzju, membru ta’ grupp jista’ jagħmel kwalunkwe talba ta’ konsorzju li tista’ ssir mill-kumpannija ta’ konnessjoni”, liema talba tkun tikkorrispondi għall-istess porzjon tat-telf ittrasferita daqslikieku l-kumpannija ta’ konnessjoni tkun il-kumpannija li tagħmel it-talba.
L-effett ikkombinat tat-Taqsima 402(3A) u (3B) u tat-Taqsima 406(2) tal-ICTA huwa li, għall-finijiet ta’ ħelsien minn taxxa għall-konsorzju, il-kumpannija ta’ konnessjoni għandha tkun kumpannija stabbilita fir-Renju Unit jew kumpannija mhux stabbilita hemmhekk li teżerċita attività kummerċjali fir-Renju Unit permezz ta’ stabbiliment permanenti. Fi kliem ieħor, il-kumpannija ta’ konnessjoni u anki l-kumpannija li tittrasferixxi t-telf imġarrab minnha u l-kumpanniji li jagħmlu t-talba jridu jkunu suġġetti għat-taxxa fuq il-kumpanniji tar-Renju Unit.
B – Il-grupp ta’ kumpanniji u l-konsorzju
Fil-kawża preżenti Felixstowe Dock and Railway Company Ltd et huma l-“kumpanniji li jagħmlu t-talba” ( 7 ). Huma kollha membri tal-Hutchison Whampoa Group, li l-kumpannija parent finali tiegħu hija Hutchison Whampoa Ltd., kumpannija inkorporata u stabbilita f’Ħong Kong, li indirettament iżżomm 100 % tal-azzjonijiet fil-kumpanniji li jagħmlu t-talba ( 8 ).
Hutchison 3G UK Ltd hija l-“kumpannija li tittrasferixxi t-telf imġarrab minnha”. Hija kienet 100 % miżmuma minn Hutchison 3G UK Holdings Ltd.
Hutchison 3G UK Holdings Ltd kienet il-kumpannija tal-konsorzju. Matul il-perijodu rilevanti, Hutchison 3G UK Holdings Ltd kienet miżmuma minn konsorzju magħmul minn Hutchison 3G UK Investments Sàrl, kumpannija tal-Hutchison Whampoa Group inkorporata u stabbilita fil-Lussemburgu (50.1 %), tliet kumpanniji oħra tal-Hutchison Whampoa Group inkorporati u stabbiliti fil-Gżejjer Verġni Brittaniċi (għal ammont totali ta’ 14.9 %), u żewġ kumpanniji oħra mhux relatati mal-Hutchison Whampoa Group (20 % u 15 %, rispettivament).
Hutchison 3G UK Investments Sàrl kienet il-“kumpannija ta’ konnessjoni”, li kienet taġixxi bħala konnessjoni bejn il-grupp u l-konsorzju. Hija kienet miżmuma kollha kemm hi minn Hutchison Europe Telecommunications Sàrl, kumpannija inkorporata u stabbilita fil-Lussemburgu ( 9 ). Iż-żewġ kumpanniji huma 100 % sussidjarji indiretti ta’ Hutchison Whampoa Ltd. Konnessjonijiet ulterjuri li jgħaqqdu l-kumpannija ta’ konnessjoni ma’ Hutchison Whampoa Ltd jgħaddu minn diversi kumpanniji holding intermedji inkorporati fil-Lussemburgu u barra mill-UE/miż-ŻEE (Ħong Kong, il-Gżejjer Verġni Brittaniċi u l-Gżejjer Kajman).
C – Il-kawża prinċipali u d-domandi preliminari
Il-kumpannija li tittrasferixxi t-telf imġarrab minnha kienet teżerċita attività kummerċjali bħala operatur tat-telefonija mobbli. Hija sostniet spejjeż kunsiderevoli sabiex stabbilixxiet is-sistema tagħha u għaldaqstant ġarrbet telf sostanzjali fl-ewwel snin li bdiet topera. Matul il-perijodu rilevanti, għall-iskopijiet tat-Taqsima 406(1)(b) tal-ICTA, il-kumpannija li tittrasferixxi t-telf imġarrab minnha kienet miżmuma mill-kumpannija tal-konsorzju kif spjegat iktar ’il fuq.
Il-kumpanniji li jagħmlu t-talba, wara li għamlu qligħ min-negozju matul l-istess perijodu, ippruvaw jużaw it-telf tal-kumpannija li tittrasferixxi t-telf imġarrab minnha. Skont id-deċiżjoni tar-rinviju, il-kumpannija li tittrasferixxi t-telf imġarrab minnha kienet intitolata li tirċievi 30 pence għal kull £ 1 telf ittrasferit, u dan skont arranġament fi ħdan il-Hutchison Whampoa Group. Il-kumpanniji li jagħmlu t-talba kienu “membri tal-grupp” skont it-Taqsima 406(1)(c) tal-ICTA billi dawn kienu sussidjarji indiretti ta’ Hutchison Whampoa Ltd, li fihom din tal-aħħar kellha interessi ta’ mhux inqas minn 75 % ( 10 ).
Il-kumpanniji li jagħmlu t-talba għamlu talbiet għall-ħelsien minn taxxa għall-konsorzju taħt it-Taqsimiet 402(3) u 406 tal-ICTA. It-talbiet tagħhom ġew miċħuda fuq il-bażi li l-kumpannija ta’ konnessjoni (li bl-ebda mod ma kienet involuta direttament f’din il-kawża), ma kinitx stabbilita fir-Renju Unit, iżda fil-Lussemburgu. Hija ma setgħetx tittrasferixxi dritt sabiex issir talba għall-ħelsien minn taxxa għall-konsorzju lill-membru ieħor tal-grupp taħt it-taqsima 406(1) tal-ICTA għaliex hija stess ma kellha ebda dritt li tagħmel tali talba, skont l-esklużjoni li tinsab fit-Taqsima 402(3B).
Wara r-rinviju tal-kawża quddiem il-First-Tier Tribunal (Tax Chamber), dan tal-aħħar iddeċieda li jissospendi l-proċeduri quddiemu u li jagħmel lill-Qorti tal-Ġustizzja d-domandi preliminari li ġejjin:
“1.
F’ċirkustanzi fejn:
id-dispożizzjonijiet ta’ Stat Membru (bħar-Renju Unit) jipprovdu li kumpannija (‘kumpannija li tagħmel it-talba’) tista’ titlob ħelsien minn taxxa għall-grupp fir-rigward tat-telf imġarrab minn kumpannija miżmuma minn konsorzju (‘kumpannija tal-konsorzju’) bil-kundizzjoni li kumpannija li tagħmel parti mill-istess grupp ta’ kumpanniji bħall-kumpannija li tagħmel it-talba tkun ukoll membru tal-konsorzju (‘kumpannija ta’ konnessjoni’), u
il-kumpannija parent tal-grupp ta’ kumpannija (li ma tkunx hija stess il-kumpannija li tagħmel it-talba, il-kumpannija tal-konsorzju jew il-kumpannija ta’ konnessjoni) ma hijiex inkorporata fir-Renju Unit jew fi Stat Membru ieħor,
L-Artikoli 49 u 54 TFUE [ex Artikoli 43 KE u 48 KE] jipprekludu r-rekwiżit li l-‘kumpannija ta’ konnessjoni’ tkun jew stabbilita fir-Renju Unit jew teżerċita attività kummerċjali fir-Renju Unit permezz ta’ stabbiliment permanenti hemmhekk?
Fil-każ li r-risposta għall-ewwel domanda tkun fl-affermattiv, ir-Renju Unit huwa obbligat jipprevedi rimedju għall-kumpannija li tagħmel it-talba (pereżempju billi din il-kumpannija tkun tista’ titlob ħelsien minn taxxa fir-rigward tat-telf tal-kumpannija tal-konsorzju) f’ċirkustanzi fejn:
il-‘kumpannija ta’ konnessjoni’ eżerċitat il-libertà ta’ stabbiliment tagħha iżda l-kumpannija tal-konsorzju u l-kumpannija li tagħmel it-talba ma eżerċitaw ebda waħda mil-libertajiet protetti mid-dritt Ewropew,
il-konnessjoni/konnessjonijiet bejn il-kumpannija li tittrasferixxi t-telf imġarrab minnha u l-kumpannija li tagħmel it-talba tikkonsisti/jikkonsistu f’kumpanniji li mhux kollha huma stabbiliti fl-UE/fiż-[Żona Ekonomika Ewropea (ŻEE)].”
L-osservazzjonijiet bil-miktub tressqu minn Felixstowe Dock and Railway Company et, mill-Gvern tal-Ġermanja, ta’ Franza, tal-Pajjiżi l-Baxxi u tar-Renju Unit kif ukoll mill-Kummissjoni Ewropea. Saret seduta fit-3 ta’ Settembru 2013, li fiha saru sottomissjonijiet orali minn kull waħda minn dawn il-partijiet minbarra l-Gvern Franċiż.
III – Analiżi
A – Osservazzjonijiet preliminari
Iż-żewġ domandi magħmula mill-qorti tar-rinviju jikkonċernaw il-libertà ta’ stabbiliment. Jiena ser nibbaża l-analiżi tiegħi fuq l-Artikoli 43 KE u 48 KE, billi l-Artikoli 49 TFUE u 54 TFUE ma humiex applikabbli ratione temporis għas-sitwazzjoni tal-kawża prinċipali.
Għall-iskopijiet ta’ din l-analiżi, ser niddiskuti ż-żewġ domandi flimkien. L-ewwel nett, il-qorti tar-rinviju tistaqsi essenzjalment jekk fis-sitwazzjoni ineżami fil-kawża prinċipali, l-Artikoli 43 KE u 48 KE jipprekludux ir-rekwiżit li, għall-finijiet tal-iskema ta’ ħelsien minn taxxa għall-konsorzju, il-kumpannija ta’ konnessjoni jew tkun stabbilita fir-Renju Unit jew teżerċita attività kummerċjali fir-Renju Unit permezz ta’ stabbiliment permanenti. It-tieni nett, hija tistaqsi jekk dawk l-artikoli jipprojbixxux Stat Membru milli jitlob li l-kumpannija parent komuni l-iktar baxxa fi ħdan grupp ta’ kumpanniji li għalih jappartjenu l-kumpannija ta’ konnessjoni u l-kumpanniji li jirċievu t-telf għal finijiet fiskali tkun stabbilita fi Stat Membru jew stat taż-ŻEE, jew li l-konnessjonijiet bejn il-kumpannija ta’ konnessjoni jew il-kumpanniji li jirċievu t-telf għal finijiet fiskali jkunu jikkonsistu biss minn tali kumpanniji. Fl-aħħar nett, hija tistaqsi jekk rimedju bħall-ħelsien minn taxxa għall-konsorzju għall-kumpanniji li jagħmlu t-talba jridx ikun disponibbli jekk ir-regola tar-Renju Unit tikser il-libertà ta’ stabbiliment.
Wieħed għandu jagħmilha ċara mill-bidu li din il-kawża ma hijiex relatata mat-tqassim tas-setgħa ta’ tassazzjoni bejn l-Istati Membri anki jekk, bħalma juru l-osservazzjonijiet tal-Gvern tal-Ġermanja u ta’ Franza, hemm il-biża’ li l-eżitu ta’ din il-kawża jista’ jipperikola l-kompetenza tagħhom sabiex jintaxxaw gruppi ta’ kumpanniji internazzjonali kkontrollati minn kumpanniji parent ta’ pajjiżi terzi.
Fil-fatt, il-kawża preżenti tittratta t-trasferiment tat-telf minn kumpannija tar-Renju Unit suġġetta għal taxxa fuq il-kumpanniji tar-Renju Unit bl-għan li tpaċih permezz ta’ qligħ li sar minn kumpannija oħra tar-Renju Unit li wkoll hija suġġetta għat-taxxa fuq il-kumpanniji tar-Renju Unit f’dak l-Istat Membru. Għaldaqstant, ma hemmx il-kwistjoni ta’ trasferiment transkonfinali ta’ telf bejn il-kumpanniji stabbiliti fi Stati Membri differenti, u dan kieku jqajjem il-kwistjoni tat-tqassim tas-setgħa ta’ tassazzjoni, bħalma kien il-każ fil-kawżi National Grid Indus ( 11 ) u Philips Electronics UK ( 12 ). Il-kawża preżenti tittratta biss il-kwistjoni dwar jekk it-trasferiment ta’ telf minn kumpannija tar-Renju Unit lil membru ieħor tal-konsorzju jistax, għall-finijiet ta’ ħelsien minn taxxa għall-konsorzju, jiġi suġġett għar-rekwiżit li l-kumpannija ta’ konnessjoni tkun kumpannija tar-Renju Unit jew ikollha stabbiliment permanenti fir-Renju Unit.
F’dan il-kuntest, ikun utli jekk wieħed jagħmel riferiment għat-tliet stadji ta’ żvilupp tal-leġiżlazzjoni tar-Renju Unit dwar il-ħelsien minn taxxa għall-grupp. Sal-1 ta’ April 2000 (jiġifieri, qabel il-perijodu rilevanti għall-kawża prinċipali), talba għal ħelsien minn taxxa għall-grupp bejn żewġ kumpanniji sister ma kinitx permessa jekk il-kumpannija parent tagħhom ma kinitx stabbilita fir-Renju Unit. Madankollu, mill-1 ta’ April 2000 (il-perijodu rilevanti għall-kawża prinċipali), il-kumpanniji li jappartjenu għall-istess grupp kellhom l-opportunità li jittrasferixxu t-telf bejniethom, irrispettivament mill-post fejn tkun stabbilita l-kumpannija parent tagħhom. Minn dan jirriżulta li, kieku l-Hutchison Whampoa Group żamm (indirettament) mill-inqas 75 % tal-kumpannija li tittrasferixxi t-telf imġarrab minnha matul il-perijodu rilevanti, minflok il-65 % li fil-fatt żamm, ma kien ikun hemm ebda ostakolu sabiex il-kumpanniji li jagħmlu t-talba jużaw it-telf imġarrab mill-kumpannija li tittrasferixxih, billi din tal-aħħar kienet tkun membru tal-grupp għall-iskopijiet tat-Taqsima 402(1) u (2) tal-ICTA. Fl-2010, wara l-perijodu li l-kawża prinċipali tikkonċerna, ir-regoli tar-Renju Unit dwar il-ħelsien minn taxxa għall-grupp ġew emendati mil-Liġi tal-2010 dwar it-Taxxa fuq il-Kumpanniji (Corporation Tax Act 2010), u dan ippermetta lill-kumpanniji stabbiliti fl-UE/fiż-ŻEE biex iservu bħala kumpannija ta’ konnessjoni. Madankollu, ir-regoli l-ġodda jirrikjedu li l-kumpannija ta’ konnessjoni u l-kumpanniji li jagħmlu t-talba jkunu membri tal-istess grupp mingħajr ma tkun involuta kumpannija mhux fl-UE/fiż-ŻEE.
Għaldaqstant, li kieku l-Qorti tal-Ġustizzja kellha tqis li hemm restrizzjoni pprojbita tal-libertajiet fundamentali, il-leġiżlazzjoni inkwistjoni tar-Renju Unit ma tkunx tista’ tiġi ġġustifikata billi jsir riferiment għall-ħtieġa tal-preservazzjoni tat-tqassim tas-setgħa ta’ tassazzjoni bejn l-Istati Membri. Lanqas ma tkun tista’ tiġi invokata l-koeżjoni tas-sistema tat-taxxa bħala ġustifikazzjoni fid-dawl tal-iżviluppi leġiżlattivi deskritti iktar ’il fuq, li permezz tagħhom il-ħelsien minn taxxa għall-grupp sar disponibbli irrispettivament min-nazzjonalità tal-kumpanniji parent jew tal-grupp, minbarra l-kumpannija li tittrasferixxi t-telf imġarrab minnha u l-kumpannija li tagħmel it-talba. Fil-fatt, ir-Renju Unit ma jressaq ebda ġustifikazzjoni għar-regola nazzjonali kif emendata għaliex, skont is-sottomissjoni tiegħu, is-sitwazzjoni tal-kawża prinċipali ma taqax fl-ambitu tad-dritt tal-UE ( 13 ).
Għandu jitfakkar ukoll li skont il-ġurisprudenza, għalkemm it-tassazzjoni diretta taqa’ taħt il-kompetenza tal-Istati Membri, dik il-kompetenza ma tistax tiġi eżerċitata jekk tmur kontra d-dritt tal-UE, u b’mod iktar partikolari l-libertajiet fundamentali ggarantiti fit-Trattati. Bħalma osservat l-Avukat Ġenerali Kokott, taħt id-dritt tal-UE, l-Istati Membri ma humiex meħtieġa, fil-prinċipju, jipprovdu għall-ħelsien minn taxxa għall-grupp għat-telf fil-leġiżlazzjoni tagħhom tat-taxxa fuq il-kumpanniji minħabba li l-formulazzjoni tas-sistema tat-taxxi hija f’idejn l-Istat Membru. Madankollu, jekk dan id-dritt jiġi pprovdut, irid jiġi pprovdut skont il-libertajiet fundamentali tad-dritt tal-UE, b’mod partikolari l-libertà ta’ stabbiliment ( 14 ).
B – Il-funzjonament tal-iskema ta’ ħelsien minn taxxa għall-grupp
F’termini ekonomiċi, il-ħelsien minn taxxa għall-grupp bħal dak applikabbli fir-Renju Unit jippermetti lill-kumpannija li tittrasferixxi t-telf imġarrab minnha lill-kumpannija li tagħmel it-talba, u din tal-aħħar tista’ tnaqqas it-telf mill-qligħ taxxabbli tagħha. Dan jimplika li l-kumpannija li tittrasferixxi t-telf imġarrab minnha titlef il-possibbiltà li tuża dak it-telf għal finijiet ta’ taxxa, u b’mod iktar partikolari, ma jkollhiex l-għażla li dak it-telf tittrasferixxih għas-snin finanzjarji sussegwenti ( 15 ).
Jidher illi fir-Renju Unit il-prassi tas-soltu hija li dan it-trasferiment iseħħ bi ħlas ( 16 ), liema ħlas sikwit ikun jikkorrispondi għall-valur tat-taxxa fuq il-kumpanniji ffrankata minħabba t-telf, anki jekk ma jkun hemm ebda rekwiżit legali għall-ħlas, għajr fejn jista’ jagħti l-każ li d-dmirijiet ta’ trustees tal-maniġment tal-kumpannija li tittrasferixxi t-telf imġarrab minnha taħt id-dritt tal-kumpanniji jagħtu lok għal tali rekwiżit. Pereżempju, fil-kawża preżenti, il-kumpanniji li jagħmlu t-talba qablu li jħallsu 30 pence għal kull £ 1 telf ittrasferit.
Billi l-iskema tar-Renju Unit ta’ ħelsien minn taxxa għall-grupp ma hijiex ibbażata fuq il-konsolidazzjoni tal-qligħ u t-telf għal finijiet ta’ taxxa fil-livell tal-grupp ta’ kumpanniji, huwa ċar li kumpannija li tittrasferixxi t-telf imġarrab minnha, bħala persuna ġuridika indipendenti bi skop ta’ lukru, normalment ma kinitx tkun tista’ tittrasferixxi mingħajr kumpens it-telf imġarrab minnha, liema telf tkun tista’ tuża iktar tard sabiex tnaqqas it-taxxi futuri tagħha. Meta tittrasferixxi t-telf imġarrab minnha b’kumpens li jirrifletti r-rata applikabbli tat-taxxa fuq il-kumpanniji, il-kumpannija li tittrasferixxi t-telf imġarrab minnha ssarraf it-telf tagħha fi flus iktar kmieni (u b’mod iktar sigur), u b’hekk tikseb vantaġġ finanzjarju.
Li kieku l-prassi eżistenti fir-Renju Unit ma kinitx kif deskritta iktar ’il fuq, kien ikun diffiċli sabiex wieħed jara kif kumpannija li tittrasferixxi t-telf imġarrab minnha tista’ ġġarrab ħsara reali bħala riżultat ta’ regola legali li timpedixxiha milli tittrasferixxi t-telf tagħha lil kumpannija oħra, jew fi kliem ieħor, milli tittrasferixxi assi li jkollhom valur potenzjali ekonomiku bħala kontrotalba għad-dejn fiskali futur lil barrani għal ħlas li ma jirriflettix il-valur tagħhom meta kienu f’idejn il-kumpannija li tittrasferixxi t-telf imġarrab minnha. Ikun daqstant ieħor diffiċli li wieħed isostni li regola legali li timpedixxi kumpannija bi skop ta’ lukru milli tittrasferixxi l-assi tagħha mingħajr il-ħlas dovut tkun tikkostitwixxi restrizzjoni tal-libertà ta’ stabbiliment. Għaldaqstant, fin-nuqqas ta’ dan l-isfond fattwali, l-iżvantaġġi li joriġinaw mil-leġiżlazzjoni tar-Renju Unit ma jinħassux fil-livell tal-kumpannija li tittrasferixxi t-telf imġarrab minnha, iżda biss minn dawk il-kumpanniji li jinsabu iktar ’il fuq fil-grupp jew fil-konsorzju mill-kumpannija li tittrasferixxi t-telf imġarrab minnha u l-kumpanniji li jagħmlu t-talba, jiġifieri, fil-livell tal-grupp bħala piż tat-taxxa ogħla mill-grupp kollu kemm hu.
Dan il-vantaġġ finanzjarju, jew il-possibbiltà li jkun hemm dan il-vantaġġ, x’aktarx iżid il-valur tal-kumpannija li tittrasferixxi t-telf imġarrab minnha u, għaldaqstant, ta’ kwalunkwe pussess ta’ azzjonijiet fiha. Dan ifisser li l-possibbiltà ta’ ħelsien minn taxxa għall-grupp huwa ta’ vantaġġ għas-sidien tal-kumpannija li tittrasferixxi t-telf imġarrab minnha, kemm jekk ikunu parents diretti kif ukoll indiretti, jew inkella membri ta’ konsorzju b’pussess ta’ azzjonijiet minoritarji ( 17 ).
Għal kumpannija li tagħmel talba tali soluzzjoni hija finanzjarjament newtrali: hija tħallas somma li tikkorrispondi għat-taxxa li tevita minħabba t-trasferiment lill-kumpannija li tittrasferixxi t-telf imġarrab minnha minflok ma tħallas l-istess somma lit-Teżor. Madankollu, billi l-leġiżlazzjoni tar-Renju Unit tirrikjedi, anki fil-kuntest tal-ħelsien minn taxxa għall-konsorzju, li l-kumpannija li tagħmel it-talba u l-kumpannija ta’ konnessjoni jkunu jappartjenu għall-istess grupp, il-vantaġġ li jikseb il-grupp mill-ħelsien minn taxxa għall-grupp jispjega l-arranġamenti bejn il-kumpanniji li jagħmlu t-talba u l-kumpanniji li jittrasferixxu t-telf imġarrab minnhom, illi fil-livell ta’ grupp iwassal għal taxxa iktar baxxa ( 18 ).
C – Liema libertà fundamentali hija rilevanti ratione materiae?
Fid-dawl tal-kriterji stipulati fil-ġurisprudenza tal-Qorti tal-Ġustizzja, tista’ tidher dubjuża l-kwistjoni dwar jekk il-leġiżlazzjoni tar-Renju Unit tirrigwardax il-libertà ta’ stabbiliment. Sabiex tkun applikabbli l-libertà ta’ stabbiliment, il-Qorti tal-Ġustizzja tat importanza lill-grad ta’ kontroll eżerċitat fuq kumpannija partikolari. Fil-kawża preżenti, il-grad ta’ kontroll meħtieġ taħt id-dritt nazzjonali jista’ jvarja minn 5 %, li bilkemm jinvolvi “kontroll”, sa 74.99 %. Madankollu, il-fatti tal-kawża jidhru li ser joffru soluzzjoni għal din il-kwistjoni, bħalma ser nispjega iktar ’il quddiem, u l-libertà ta’ stabbiliment hija wkoll il-kuntest li fih il-qorti tar-rinviju poġġiet id-domandi.
L-aspetti ta’ pajjiż terz li jirrigwardaw l-istruttura korporattiva kkumplikata tal-Hutchison Whampoa Group iqajmu l-kwistjoni dwar jekk il-leġiżlazzjoni rilevanti tar-Renju Unit għandhiex tiġi evalwata fid-dawl tal-libertà ta’ stabbiliment, li ma hijiex applikabbli fir-rigward tal-pajjiżi terzi, u/jew fid-dawl tal-moviment liberu tal-kapital, li tapplika wkoll fir-rigward ta’ tali pajjiżi.
Fis-sentenza Test Claimants in the FII Group Litigation (C‑35/11), il-Qorti tal-Ġustizzja ddikjarat li f’dak li jirrigwarda l-kwistjoni dwar jekk il-leġiżlazzjoni nazzjonali taqax fl-ambitu ta’ wieħed jew iktar mil-libertajiet tal-moviment, minn ġurisprudenza stabbilita jirriżulta b’mod ċar li għandu jittieħed inkunsiderazzjoni l-iskop tal-leġiżlazzjoni kkonċernata. Meta l-leġiżlazzjoni nazzjonali tkun intiża li tapplika biss għal dak il-pussess ta’ azzjonijiet li jippermetti lill-pussessur jeżerċita influwenza definittiva fuq id-deċiżjonijiet ta’ kumpannija u jiddetermina l-attivitajiet tagħha, din taqa’ taħt id-dispożizzjonijiet tal-libertà ta’ stabbiliment. Min-naħa l-oħra, meta d-dispożizzjonijiet nazzjonali japplikaw għal pussess ta’ azzjonijiet li jinkiseb bl-intenzjoni biss li jsir investiment finanzjarju mingħajr ebda intenzjoni li jiġu influwenzati l-ġestjoni u l-kontroll tal-impriża, dawn għandhom jiġu eżaminati esklużivament fid-dawl tal-moviment liberu tal-kapital ( 19 ).
F’sitwazzjonijiet fejn ma jkunx jista’ jiġi ddeterminat mill-iskop tagħha jekk leġiżlazzjoni nazzjonali taqax b’mod predominanti fl-ambitu tal-Artikolu 49 TFUE jew l-Artikolu 63 TFUE, il-Qorti tal-Ġustizzja tieħu inkunsiderazzjoni l-fatti tal-kawża inkwistjoni sabiex tiddetermina jekk is-sitwazzjoni li tittratta l-kawża prinċipali taqax fl-ambitu ta’ waħda jew iktar minn dawk id-dispożizzjonijiet (enfasi tiegħi) ( 20 ).
Hawnhekk għandha ssir distinzjoni bejn iż-żewġ tipi ta’ ħelsien minn taxxa għall-grupp previsti fil-leġiżlazzjoni tar-Renju Unit. Fid-dawl tal-iskop tagħhom, huwa ċar li r-regoli tar-Renju Unit dwar talbiet ta’ grupp għall-ħelsien minn taxxa għall-grupp huma relatati ma’ dak il-pussess ta’ azzjonijiet li jippermetti lill-pussessur jeżerċita influwenza definittiva fuq id-deċiżjonijiet ta’ kumpannija u jiddetermina l-attivitajiet tagħha. Dawn japplikaw għal kumpanniji li huma mill-inqas 75 % sussidjarji. Għaldaqstant, ir-regoli jaqgħu fl-ambitu tal-libertà ta’ stabbiliment.
F’dak li jirrigwarda t-talbiet tal-konsorzju għal ħelsien minn taxxa għall-grupp, is-sitwazzjoni hija inqas ċara. Id-dispożizzjonijiet dwar il-ħelsien minn taxxa għall-konsorzju japplikaw f’sitwazzjonijiet fejn mill-inqas 75 % tal-kapital tal-kumpannija tal-konsorzju jkunu miżmuma minn membri tal-konsorzju, fejn kull wieħed minnhom ikollu mhux inqas minn 5 % u mhux 75 % jew iktar ( 21 ). Dan ikopri sitwazzjonijiet fejn ikun hemm sid dominanti wieħed iżda anki sitwazzjonijiet fejn ikun hemm ħafna azzjonisti reċiprokament indipendenti. Teorikament jista’ jkun hemm kumpannija tal-konsorzju b’20 azzjonist li kull wieħed minnhom ikollu interess ta’ 5 %. Dan jista’ jwassal għal sitwazzjoni fejn ikun hemm 20 kumpannija ta’ konnessjoni u l-kumpannija tal-konsorzju tkun tista’ tittrasferixxi t-telf imġarrab minnha, fi frazzjonijiet ta’ 5 %, lil 20 grupp ta’ kumpannija differenti.
Fl-opinjoni tiegħi, id-dispożizzjonijiet tar-Renju Unit dwar il-ħelsien minn taxxa għall-konsorzju ma humiex intiżi li japplikaw biss għal dak il-pussess ta’ azzjonijiet li jippermetti lill-pussessur jeżerċita influwenza definittiva fuq id-deċiżjonijiet ta’ kumpannija. Bħalma r-rappreżentant tal-kumpanniji li qegħdin jagħmlu t-talba ssottometta fis-seduta, il-leġiżlazzjoni fiskali tar-Renju Unit ma tirrikjedi li jiġi eżerċitat ebda tip ta’ kontroll kollettiv definit legalment fuq il-kumpannija tal-konsorzju mill-membri tal-konsorzju ( 22 ). Għaldaqstant, fil-fehma tiegħi, il-kumpanniji holding eliġibbli għal ħelsien minn taxxa għall-konsorzju jistgħu jitqiesu bħala investimenti diretti, filwaqt li restrizzjonijiet potenzjali tagħhom jistgħu jitqiesu bħala restrizzjonijiet tal-moviment liberu tal-kapital ( 23 ).
Madankollu, id-dispożizzjonijiet tar-Renju Unit jippermettu wkoll sitwazzjonijiet fejn il-kumpannija tal-konsorzju tkun taħt il-kontroll ta’ grupp ta’ kumpannija waħda. Din hija s-sitwazzjoni tal-kumpannija li tittrasferixxi t-telf imġarrab minnha fil-kawża preżenti: 65 % ta’ dik il-kumpannija huma indirettament miżmuma minn Hutchison Whampoa Group (50.1 % permezz tal-kumpannija ta’ konnessjoni u 14.9 % permezz ta’ tliet kumpanniji tal-grupp tal-Gżejjer Verġni Brittaniċi). Għaldaqstant, bħala prinċipju, id-dispożizzjonijiet inkwistjoni jistgħu jillimitaw il-libertà ta’ stabbiliment, u s-sitwazzjoni ineżami fil-kawża prinċipali għandha titqies bħala li taqa’ fl-ambitu ta’ dik il-libertà fundamentali.
Fid-dawl ta’ dawn il-kunsiderazzjonijiet, jiena tal-fehma li l-fatti tal-kawża preżenti jaqgħu fl-ambitu tal-Artikolu 43 KE, li jiġġustifika l-evalwazzjoni tal-iskema tar-Renju Unit dwar il-ħelsien minn taxxa għall-konsorzju primarjament fid-dawl tal-libertà ta’ stabbiliment.
D – L-eżistenza ta’ restrizzjoni fuq il-libertà ta’ stabbiliment
Il-libertà ta’ stabbiliment, li l-Artikolu 43 KE jagħti liċ-ċittadini tal-UE, u li tinkludi d-dritt li jinbdew u jiġu eżerċitati attivitajiet bħala persuni li jaħdmu għal rashom, kif ukoll li jiġu kkostitwiti u mmexxija impriżi, taħt l-istess kundizzjonijiet bħal dawk stipulati fil-leġiżlazzjoni tal-Istat Membru ta’ stabbiliment għaċ-ċittadini tiegħu stess, tinkludi, skont l-Artikolu 48 KE, għall-kumpanniji jew ditti mwaqqfa skont il-leġiżlazzjoni ta’ Stat Membru u li għandhom l-uffiċċju reġistrat tagħhom, it-tmexxija ċentrali tagħhom jew l-uffiċċju prinċipali tagħhom ġewwa l-Unjoni Ewropea, id-dritt li jeżerċitaw l-attività tagħhom permezz ta’ sussidjarja, ta’ fergħa jew ta’ aġenzija. Peress li l-libertà mogħtija mit-tieni sentenza tal-ewwel paragrafu tal-Artikolu 43 KE espressament tħalli lill-operaturi ekonomiċi jagħżlu l-forma legali l-iktar xierqa għall-eżerċizzju tal-attivitajiet tagħhom fi Stat Membru ieħor, tali libertà ma għandhiex tkun limitata b’dispożizzjonijiet fiskali diskriminatorji ( 24 ).
Il-leġiżlazzjoni tar-Renju Unit tirrikjedi li l-kumpannija ta’ konnessjoni tkun jew stabbilita fir-Renju Unit jew tkun kumpannija mhux stabbilita hemmhekk li teżerċita attività kummerċjali fir-Renju Unit permezz ta’ stabbiliment permanenti. Din id-dispożizzjoni hija evidentement restrizzjoni tal-libertà ta’ stabbiliment tal-kumpannija ta’ konnessjoni, li hija stabbilita fil-Lussemburgu, u l-kumpannija parent immedjata tagħha li hija wkoll stabbilita fil-Lussemburgu.
Fis-sentenza Marks & Spencer, il-Qorti tal-Ġustizzja kkonstatat li “[e]żenzjoni ta’ grupp [ħelsien minn taxxa għall-grupp] bħal din in kwistjoni fil-kawża prinċipali tikkostitwixxi benefiċċju ta’ taxxa għall-kumpanniji kkonċernati. Billi tgħaġġel il-ħelsien tat-telf tal-kumpanniji li jkunu qegħdin jagħmlu telf permezz tat-tpaċija tagħhom bil-profitti ta’ kumpanniji oħra tal-grupp, hija tagħti vantaġġ monetarju lill-grupp” ( 25 ). Ifisser dan li l-iżvantaġġ jinħass biss fil-livell tal-grupp, jew mill-kumpannija parent finali, li fil-kawża preżenti hija impriża ta’ pajjiż terz? Fil-fehma tiegħi le.
Bħalma spjegajt iktar ’il fuq, fuq il-livell fattwali, l-iskema tar-Renju Unit dwar il-ħelsien minn taxxa għall-grupp tpaċi l-profitti u t-telf fi ħdan grupp u/jew konsorzju, mhux permezz ta’ kontabbiltà fiskali kkonsolidata jew trasferiment ta’ profitti taxxabbli bħala kontribuzzjoni tal-grupp, iżda bħala arranġamenti fejn it-telf imġarrab jiġi ttrasferit bi skambju ma’ korrispettiv, u b’dan il-mod jinħoloq vantaġġ finanzjarju għall-kumpannija li tittrasferixxi t-telf imġarrab minnha. Jekk it-trasferiment tat-telf, u konsegwentement il-ħelsien minn taxxa għall-konsorzju, ma jiġux permessi minħabba n-nazzjonalità tal-kumpannija ta’ konnessjoni, hija primarjament il-kumpannija li tittrasferixxi t-telf imġarrab minnha li ssofri żvantaġġ finanzjarju fil-forma ta’ telf tal-vantaġġ finanzjarju. Skont ġurisprudenza stabbilita tal-Qorti tal-Ġustizzja, tali żvantaġġ finanzjarju tqis bħala trattament sfavorevoli li jikkonstitwixxi restrizzjoni ( 26 ). Fis-sentenza Metallgesellschaft Ltd et, l-iżvantaġġ soffert minn kumpannija minħabba l-istatus ta’ residenza tal-kumpannija parent tqis suffiċjenti sabiex jikser il-libertà ta’ stabbiliment ( 27 ).
Dan l-iżvantaġġ jinħass ukoll mis-sidien tal-kumpannija li tittrasferixxi t-telf imġarrab minnha bħala tnaqqis fil-valur tal-azzjonijiet tagħhom irrispettivament minn jekk dawn ikollhomx azzjonijiet ta’ kontroll, investimenti mhux kontrollanti stabbli jew investimenti ta’ portafoll. Ovvjament hija biss l-ewwel waħda li hija rilevanti mill-perspettiva tal-libertà ta’ stabbiliment.
Għaldaqstant, fil-kawża preżenti, il-kumpannija ta’ konnessjoni tal-Lussemburgu li indirettament għandha 50.1 % tal-kumpannija li tittrasferixxi t-telf imġarrab minnha tar-Renju Unit tinsab f’pożizzjoni inqas favorevoli milli kieku tkun kumpannija stabbilita fir-Renju Unit f’sitwazzjoni komparabbli f’dak li jirrigwarda l-kapaċità tagħha li taġixxi bħala konnessjoni bejn żewġ kumpanniji tar-Renju Unit suġġetti għat-taxxa fuq il-kumpanniji tar-Renju Unit. Il-fatt li l-iżvantaġġ huwa rifless ulterjorment fil-valur tal-kumpannija ta’ konnessjoni tal-Lussemburgu u għaldaqstant jinħass mis-sidien tagħha, li huma parzjalment kumpanniji ta’ pajjiżi terzi, u finalment mill-kumpannija parent finali tal-pajjiż terz li tikkontrolla l-istruttura kumplessa tal-kumpannija, ma jibdilx dan.
Għaldaqstant, hemm diskriminazzjoni diretta abbażi tan-nazzjonalità tal-kumpannija ta’ konnessjoni. Id-dispożizzjonijiet tar-Renju Unit jagħmluha iktar vantaġġuża għall-kumpannija parent tal-kumpannija ta’ konnessjoni li tistabbilixxi s-sussidjarja tagħha fir-Renju unit milli x’imkien ieħor.
Bħalma spjegajt iktar ’il fuq, il-Gvern tar-Renju Unit ma ta ebda raġuni li tista’ tiġġustifika r-restrizzjoni imposta mil-leġiżlazzjoni nazzjonali. Għaldaqstant, jiena ma nistax nindirizza din il-kwistjoni hawnhekk.
F’dan l-istadju, għandu jiġi stabbilit ukoll jekk il-kumpanniji li qegħdin jagħmlu t-talba fil-fatt għandhomx dritt jinvokaw il-libertà ta’ stabbiliment. Mis-sentenza Philips Electronics UK ( 28 ) jirriżulta li, għall-finijiet ta’ taxxa, il-kumpanniji jistgħu jinvokaw ir-restrizzjonijiet tal-libertà ta’ stabbiliment ta’ kumpannija oħra li tkun konnessa magħhom sakemm tali restrizzjonijiet jaffettwaw it-tassazzjoni tagħhom stess. Għaldaqstant, il-fatt li la l-kumpannija li tittrasferixxi t-telf imġarrab minnha u lanqas il-kumpanniji li jagħmlu t-talba ma eżerċitaw huma stess il-libertà ta’ stabbiliment tagħhom hija irrilevanti f’dan ir-rigward.
Għaldaqstant, il-kumpanniji li jagħmlu t-talba jistgħu jinvokaw, għall-finijiet tat-taxxa tagħhom stess, ir-restrizzjoni tal-libertà ta’ stabbiliment imposta fuq il-kumpannija ta’ konnessjoni inkwantu r-regoli tar-Renju Unit, kif interpretati mill-qorti nazzjonali, ma humiex konformi mal-Artikoli 43 KE u 48 KE.
Bħala konklużjoni intermedjarja, jiena nikkonstata li r-rekwiżit ta’ stabbiliment fir-Renju Unit jew ta’ stabbiliment permanenti hemmhekk applikabbli għall-kumpannija ta’ konnessjoni b’rabta ma’ talba tal-konsorzju għall-ħelsien minn taxxa għall-grupp jikkostitwixxi restrizzjoni mhux iġġustifikata tal-libertà ta’ stabbiliment, u għaldaqstant huwa prekluż mill-Artikoli 43 u 48 KE.
E – Il-pajjiżi terzi u l-libertà ta’ stabbiliment
Fil-kawża preżenti, ir-rabta tal-libertà ta’ stabbiliment mal-pajjiżi terzi hija importanti peress li fit-tieni domanda tagħha, il-qorti tar-rinviju tistaqsi jekk ir-Renju Unit huwiex obbligat jipprovdi rimedju għall-kumpannija li tagħmel it-talba, pereżempju billi din il-kumpannija tkun tista’ titlob ħelsien minn taxxa fir-rigward tat-telf tal-kumpannija tal-konsorzju, f’ċirkustanzi fejn il-kumpannija ta’ konnessjoni eżerċitat il-libertà ta’ stabbiliment tagħha iżda l-kumpannija tal-konsorzju u l-kumpannija li tagħmel it-talba ma eżerċitaw ebda waħda mil-libertajiet protetti mid-dritt tal-UE, u l-konnessjoni/konnessjonijiet bejn il-kumpannija li tittrasferixxi t-telf imġarrab minnha u l-kumpannija li tagħmel it-talba tikkonsisti/jikkonsistu f’kumpanniji li mhux kollha huma stabbiliti fl-UE/fiż-ŻEE.
Fil-fehma tiegħi, din il-kwistjoni għandha tiġi analizzata fil-kuntest tal-ewwel domanda billi essenzjalment din tikkonċerna l-kontenut sostantiv tal-libertà ta’ stabbiliment, u mhux ir-rimedji disponibbli f’xi sens proċedurali tal-kunċett ( 29 ). Fi kliem ieħor, anki jekk it-Trattat jipprekludi r-rekwiżit li l-kumpannija ta’ konnessjoni għandha tkun jew kumpannija tar-Renju Unit jew ikollha stabbiliment permanenti hemmhekk, jista’ xorta jiġi rikjest li l-kumpannija ta’ konnessjoni tkun kumpannija tal-UE/taż-ŻEE, jew li r-rabta bejn il-kumpannija li tittrasferixxi t-telf imġarrab minnha u l-kumpannija li tagħmel it-talba ma tkunx tinvolvi kumpanniji ta’ pajjiżi terzi?
Għall-kuntrarju tal-moviment liberu tal-kapital, il-libertà ta’ stabbiliment ma tapplikax b’rabta ma’ pajjiżi terzi. Ifisser dan li l-kumpanniji tal-UE li huma fil-fatt ikkontrollati minn kumpanniji jew minn persuni fiżiċi ta’ pajjiżi terzi huma esklużi mil-libertà ta’ stabbiliment? Fi kliem ieħor, hija l-libertà ta’ stabbiliment tal-kumpannija ta’ konnessjoni tal-Lussemburgu affettwata mill-fatt li hija kkontrollata minn kumpannija parent ta’ pajjiż terz?
Hawnhekk għandu jitfakkar li l-Artikolu 48 KE jpoġġi lill-kumpanniji jew ditti kkostitwiti skont il-liġijiet ta’ Stat Membru, li għandhom l-uffiċċju rreġistrat, it-tmexxija ċentrali jew is-sede prinċipali tagħhom fi ħdan l-Unjoni Ewropea, fl-istess pożizzjoni bħal dik taċ-ċittadini tal-Istati Membri f’dak li jikkonċerna l-libertà ta’ stabbiliment. Bħalma kkonstatat il-Qorti tal-Ġustizzja fis-sentenza ICI ( 30 ), hija s-sede tal-kumpannija fis-sens tal-Artikolu 48 KE li sservi bħala l-fattur ta’ konnessjoni mas-sistema legali ta’ Stat partikolari, bħan-nazzjonalità fil-każ ta’ persuni fiżiċi.
Ma hemm xejn fit-Trattati jew fil-ġurisprudenza tal-Qorti tal-Ġustizzja li tappoġġja l-perspettiva li l-libertà ta’ stabbiliment mogħtija bid-dritt tal-UE lill-kumpanniji jew ditti li hemm riferiment għalihom fl-Artikolu 48 KE hija limitata jew affettwata mill-fatt li dawn ikunu kkontrollati minn persuni ġuridiċi jew fiżiċi ta’ pajjiż terz. L-istatus ta’ kumpannija tal-UE huwa bbażat fuq il-post fejn tinsab is-sede tal-kumpannija u fuq is-sistema legali ta’ fejn il-kumpannija ġiet inkorporata, mhux fuq in-nazzjonalità tal-azzjonisti tagħha. Kieku tali kumpanniji tal-UE ma kinux koperti b’din il-libertà, diversi persuni ġuridiċi li s-sede tagħhom hija fl-Unjoni Ewropea kienu jkunu esklużi mil-libertà ta’ stabbiliment, u l-Istati Membri kienu jkunu jistgħu wkoll jiddiskriminawhom, u mhux biss abbażi tat-tassazzjoni.
Is-sentenza Halliburton Services ( 31 ) weriet li d-drittijiet tal-kumpanniji tal-Istati Membri skont id-dritt tal-UE ma ġewx affettwati mill-fatt li l-kumpannija parent tagħhom, Halliburton Inc., kienet stabbilita fl-Istati Uniti tal-Amerika. Madankollu, ma jistgħux isiru konklużjonijiet iktar estensivi minn din is-sentenza f’dak li jirrigwarda sitwazzjonijiet fejn kumpanniji tal-UE mingħajr kumpannija parent tal-UE komuni jappartjenu lil grupp ta’ kumpannija mhux tal-UE. Fis-sentenza Halliburton Services, il-qorti nazzjonali kienet diġà kkonfermat li skont it-Trattat bilaterali li jikkonċerna t-tassazzjoni bejn il-Pajjiżi l-Baxxi u l-Istati Uniti tal-Amerika, is-sussidjarja tal-Pajjiżi l-Baxxi li kienet xtrat l-istabbiliment permanenti tal-Pajjiżi l-Baxxi tas-sussidjarja Ġermaniża ma setgħetx tiġi ddiskriminata minħabba l-fatt li l-kumpannija parent tal-grupp kienet ikkostitwita fl-Istati Uniti ( 32 ).
Għaldaqstant, fil-kawża preżenti, il-kumpannija ta’ konnessjoni, li hija rreġistrata fil-Lussemburgu, u l-kumpannija parent immedjata tagħha, li hija wkoll irreġistrata fil-Lussemburgu, igawdu libertà ta’ stabbiliment, irrispettivament mill-fatt li finalment huma kkontrollati mill-kumpannija parent stabbilita f’Ħong Kong.
F – Ir-restrizzjonijiet permessi
Ifisser dan li r-Renju Unit ma jistax jirrikjedi li jkun hemm katina mhux miksura fi ħdan l-UE/iż-ŻEE bejn il-kumpannija li tittrasferixxi t-telf imġarrab minnha u l-kumpanniji li jagħmlu t-talba? Fl-osservazzjonijiet tagħha, il-Kummissjoni tiddikjara li r-Renju Unit jista’ jimponi tali rekwiżit iżda li dan ma għamlux għall-perijodu inkwistjoni fil-kawża prinċipali.
Jiena naħseb li dik is-sitwazzjoni ma tirrendix dan l-aspett tad-domandi tal-qorti tar-rinviju wieħed ipotetiku, jew inkella tirrendi l-kwistjoni tal-pajjiżi terzi irrelevanti fis-sens li ma għandhiex titqies mill-Qorti tal-Ġustizzja. Fil-fatt, f’sitwazzjoni fejn dispożizzjoni nazzjonali tiddiskrimina persuni ġuridiċi jew fiżiċi “barranin” u għalhekk ma tkunx konformi mad-dritt tal-UE, ma huwiex inkonċepibbli li qorti nazzjonali tirrimedja għal dik is-sitwazzjoni permezz ta’ interpretazzjoni fejn tali diskriminazzjoni ta’ ċittadini jew kumpanniji tal-UE/ŻEE tiġi eliminata mingħajr l-estensjoni tal-benefiċċji ta’ integrazzjoni għal persuni ġuridiċi jew fiżiċi ta’ pajjiżi terzi Il-kwistjoni dwar jekk dan huwiex ġuridikament possibbli hija kwistjoni tad-dritt nazzjonali; id-dritt tal-UE ma jirrikjedix li l-libertajiet fundamentali, minbarra l-moviment liberu tal-kapital, jiġu estiżi għal suġġetti ta’ pajjiżi terzi ( 33 ).
Fis-sentenza Test Claimants in the Thin Cap Group Litigation ( 34 ), il-Qorti tal-Ġustizzja eskludiet mill-ambitu tal-libertà ta’ stabbiliment sitwazzjonijiet fejn il-kumpannija parent li jkollha kontroll fuq kumpanniji tal-UE li jsellfu u jissellfu tkun stabbilita f’pajjiż mhux membru. Il-Qorti tal-Ġustizzja kkonstatat li t-trattament ta’ interessi mħallsa mill-kumpannija li tissellef bħala distribuzzjoni affettwa l-libertà ta’ stabbiliment, iżda dan biss f’dak li jirrigwarda l-fatt li l-kumpannija parent tal-pajjiż terz tgawdi livell ta’ kontroll fuq kull waħda mill-kumpanniji l-oħra li jippermettilha tinfluwenza l-għażla ta’ finanzjament ta’ dawk il-kumpanniji. F’tali sitwazzjoni, l-Artikoli 43 KE u 48 KE ma kinux applikabbli.
Peress li l-libertà ta’ stabbiliment ma hijiex estiża għal pajjiżi terzi, id-dritt tal-UE ma jipprojbix lil-leġiżlazzjoni tar-Renju Unit milli tirrikjedi li l-kumpannija ta’ konnessjoni tiġi stabbilita fl-UE/ŻEE. Fi kliem ieħor, jekk fil-kuntest tal-ħelsien għall-konsorzju, kumpannija li tittrasferixxi t-telf imġarrab minnha ma tkunx tista’ tittrasferixxi t-telf meta l-kumpannija ta’ konnessjoni rilevanti tkun kumpannija ta’ pajjiż terz, is-sitwazzjoni ma taqax fl-ambitu tal-Artikolu 43 KE. Pereżempju, jekk fil-kawża prinċipali l-kumpannija ta’ konnessjoni, inkwantu membru tal-konsorzju kif ukoll tal-grupp, tiġi inkorporata fil-Gżejjer Verġni Brittaniċi minflok fil-Lussemburgu l-libertà ta’ stabbiliment tagħha ma tkunx tista’ tiġi invokata sabiex tiġi appoġġjata talba għal ħelsien minn taxxa għall-konsorzju. Dan ikun il-każ anki jekk il-kumpannija parent tal-kumpannija tal-Gżejjer Verġni Brittaniċi tkun kumpannija tal-UE/taż-ŻEE.
Iktar ’il fuq għamilt proposta għal interpretazzjoni li abbażi tagħha, fuq naħa, ikun hemm ksur tal-libertà ta’ stabbiliment meta l-possibbiltà ta’ trasferiment tat-telf tiġi prekluża jekk il-kumpannija ta’ konnessjoni tkun kumpannija tal-UE/taż-ŻEE, iżda, fuq in-naħa l-oħra, ma jkunx hemm ksur meta l-kumpannija ta’ konnessjoni tkun kumpannija ta’ pajjiż terz. Hemmhekk jiena ttrattajt l-iskema ta’ ħelsien minn taxxa għall-konsorzju mill-perspettiva tal-kumpannija li tittrasferixxi t-telf imġarrab minnha u l-iżvantaġġ li din tista’ ssofri, li f’termini ta’ libertà ta’ stabbiliment, jaffettwa lis-sidien tagħha. Huwa neċessarju wkoll li l-problema tiġi analizzata mill-perspettiva tal-kumpannija li tagħmel it-talba.
Il-leġiżlazzjoni tar-Renju Unit tirrikjedi li l-kumpannija li tagħmel it-talba tkun tappartjeni għall-istess grupp bħall-kumpannija ta’ konnessjoni, jiġifieri, il-kumpannija li tagħmel it-talba trid tkun 75 % sussidjarja tal-kumpannija ta’ konnessjoni jew vice versa jew inkella t-tnejn li huma jridu jkunu 75 % sussidjarji ta’ kumpannija terza. Fil-kawża preżenti, il-kumpannija ta’ konnessjoni u l-kumpannija li tagħmel it-talba huma 100 % sussidjarji ta’ Hutchison International Limited, kumpannija ta’ Ħong Kong li min-naħa tagħha hija 100 % sussidjarja tal-kumpannija parent finali tal-grupp, Hutchison Whampoa Ltd. Il-katina mill-kumpannija ta’ konnessjoni u l-kumpannija li tagħmel it-talba għall-kumpannija parent komuni tagħhom tgħaddi kemm minn kumpanniji tal-UE/taż-ŻEE kif ukoll minn kumpanniji ta’ pajjiżi terzi; dawn ma għandhomx kumpannija parent tal-UE/taż-ŻEE komuni.
F’sistema bħalma hija l-iskema tar-Renju Unit dwar ħelsien minn taxxa għall-konsorzju, ir-regolamenti nazzjonali li jirregolaw il-konnessjoni li hija rikjesta bejn il-kumpannija ta’ konnessjoni u l-kumpannija li tagħmel it-talba jistgħu jaffettwaw il-libertà ta’ stabbiliment tal-kumpannija parent komuni l-iktar baxxa, li tgawdi l-vantaġġ finanzjarju maħluq mill-opportunità ta’ tpaċija tat-telf ta’ kumpannija mal-profitt taxxabbli ta’ kumpannija oħra, u b’hekk titnaqqas ir-responsabbiltà fiskali konġunta tas-(sotto)grupp taħtha. Jekk dik il-kumpannija parent komuni l-iktar baxxa tkun kumpannija tal-UE/taż-ŻEE, ir-regolamenti nazzjonali li jirregolaw il-konnessjoni jistgħu joħolqu restrizzjonijiet ipprojbiti tal-libertà ta’ stabbiliment. Jekk dik il-kumpannija parent komuni l-iktar baxxa tkun impriża ta’ pajjiż terz, is-sitwazzjoni, abbażi tal-loġika użata fil-kawża Test Claimants in the Thin Cap Group Litigation, ma taqax fl-ambitu tal-libertà ta’ stabbiliment.
Barra minn hekk, jekk il-katina bejn il-kumpannija parent komuni l-iktar baxxa tal-UE/taż-ŻEE u/jew il-kumpannija ta’ konnessjoni tgħaddi minn pajjiżi terzi, is-sitwazzjoni ma taqax fl-ambitu tal-Artikoli 43 KE u 48 KE. Il-libertà ta’ stabbiliment ma testendix id-dritt li jinħolqu sussidjarji jew fergħat fl-Istati Membri għall-persuni ġuridiċi stabbiliti f’pajjiżi terzi. Bħalma n-nazzjonalità tal-azzjonisti kontrollanti hija irrilevanti għall-eżistenza tal-libertà ta’ stabbiliment fil-każ ta’ kumpanniji tal-UE/taż-ŻEE, bl-istess mod hija irrilevanti għan-nuqqas ta’ eżistenza tagħha fil-każ ta’ kumpanniji ta’ pajjiżi terzi.
G – Il-moviment liberu tal-kapital
Bħalma spjegajt iktar ’il fuq, huwa possibbli li r-regolamenti rilevanti tar-Renju Unit dwar il-ħelsien minn taxxa għall-konsorzju jistgħu jew għandhom jitqiesu bħala li jaffettwaw il-moviment liberu tal-kapital, b’mod iktar partikolari l-investimenti diretti fil-kapital tal-kumpannija ta’ konnessjoni. Fl-opinjoni tiegħi dan ma jibdilx ir-riżultat tal-analiżi mwettqa iktar ’il fuq f’dak li jikkonċerna r-relazzjonijiet fi ħdan l-UE/iż-ŻEE għaliex l-inabbiltà li jiġi ttrasferit it-telf toħloq ukoll żvantaġġ għall-azzjonisti tal-kumpannija ta’ konnessjoni irrispettivament minn jekk ikollhomx azzjonijiet kontrollanti jew inqas azzjonijiet.
F’każ li jiġi affettwat il-moviment liberu tal-kapital, dan ikun jirrikjedi l-estensjoni tal-ambitu tal-ħelsien minn taxxa għall-konsorzju tar-Renju Unit għall-kumpanniji ta’ pajjiżi terzi. Madankollu, billi l-leġiżlazzjoni tar-Renju Unit eskludiet anki l-kumpanniji ta’ konnessjoni ta’ pajjiżi terzi mill-ambitu tal-ħelsien minn taxxa għall-konsorzju qabel il-31 ta’ Diċembru 1993, id-dispożizzjonijiet rilevanti ma jaqgħux taħt il-projbizzjoni tar-restrizzjonijiet tal-moviment liberu tal-kapital minħabba l-klawżola “stand-still” fl-Artikolu 57(1) KE (li sar l-Artikolu 64 TFUE) ( 35 ).
H – Ir-risposti proposti
Għaldaqstant, jiena nipproponi li r-risposta għall-ewwel domanda mressqa għandha tkun li f’ċirkustanzi bħalma huma dawk tat-talba għal deċiżjoni preliminari mressqa quddiem il-qorti tar-rinviju, l-Artikoli 43 KE u 48 KE jipprekludu rekwiżit li, għall-finijiet ta’ skema ta’ ħelsien minn taxxa għall-konsorzju, il-kumpannija ta’ konnessjoni għandha tkun jew stabbilita fl-Istat Membru kkonċernat jew teżerċita attività kummerċjali f’dak l-Istat Membru permezz ta’ stabbiliment permanenti hemmhekk. Madankollu, l-imsemmija artikoli ma jipprojbixxux Stat Membru milli jirrikjedi li l-kumpannija parent komuni l-iktar baxxa fi ħdan dak il-grupp ta’ kumpanniji li l-kumpannija ta’ konnessjoni u l-kumpanniji li jirċievu t-telf għal finijiet ta’ taxxa jappartjenu għalih għandha tkun kumpannija tal-UE/taż-ŻEE, u li l-konnessjonijiet bejn il-kumpannija ta’ konnessjoni u l-kumpanniji li jirċievu t-telf għal finijiet ta’ taxxa għandhom ikunu jikkonsistu biss minn kumpanniji tal-UE/taż-ŻEE. F’dak li jirrigwarda t-tieni domanda, huwa suffiċjenti li din tingħata risposta simili għal dik mogħtija għar-raba’ domanda fil-kawża Philips Electronics UK.
IV – Konklużjoni
Abbażi tal-kunsiderazzjonijiet preċedenti, nipproponi lill‑Qorti tal‑Ġustizzja tirrispondi għad-domandi preliminari mressqa mill‑First-tier Tribunal (Tax Chamber), bil-mod li ġej:
F’ċirkustanzi bħalma huma dawk tat-talba għal deċiżjoni preliminari mressqa quddiem il-qorti tar-rinviju, l-Artikoli 43 KE u 48 KE (li saru l-Artikoli 49 TFUE u 54 TFUE) jipprekludu rekwiżit li, għall-finijiet ta’ skema ta’ ħelsien minn taxxa għall-konsorzju, il-kumpannija ta’ konnessjoni għandha tkun jew stabbilita fl-Istat Membru kkonċernat jew teżerċita attività kummerċjali f’dak l-Istat Membru permezz ta’ stabbiliment permanenti hemmhekk. Madankollu, l-imsemmija artikoli ma jipprojbixxux li l-leġiżlazzjoni nazzjonali tirrikjedi li l-kumpannija parent komuni l-iktar baxxa fi ħdan dak il-grupp ta’ kumpanniji li l-kumpannija ta’ konnessjoni u l-kumpanniji li jirċievu t-telf għal finijiet ta’ taxxa jappartjenu għalih tkun stabbilita f’wieħed mill-Istati Membri jew f’pajjiż li jagħmel parti miż-Żona Ekonomika Ewropea, u li l-konnessjonijiet bejn il-kumpannija ta’ konnessjoni u l-kumpanniji li jirċievu t-telf għal finijiet ta’ taxxa jkunu jikkonsistu biss minn tali kumpanniji.
Il-qorti nazzjonali hija obbligata li ma tapplikax kwalunkwe dispożizzjoni tal-leġiżlazzjoni nazzjonali li tmur kontra l-Artikoli 43 KE u 48 KE.
Lingwa oriġinali: l-Ingliż.
F’dan il-kuntest, grupp ta’ kumpanniji jirreferi għal sett ta’ kumpanniji parent u sussidjarji li jiffunzjonaw bħala entità ekonomika li għandhom l-istess sors ta’ kontroll.
F’termini ġenerali, konsorzju jista’ jiġi ddefinit bħala assoċjazzjoni ta’ żewġ kumpanniji jew iktar li jkollhom l-għan li jipparteċipaw f’attività komuni jew li jiġbru r-riżorsi tagħhom flimkien sabiex jilħqu għan komuni. Madankollu, taħt il-liġi dwar it-taxxa tar-Renju Unit, l-eżistenza ta’ konsorzju tiddependi mill-fatt li ċertu limitu ddefinit ta’ sjieda jiġi ssodisfatt, mingħajr ebda rekwiżit ta’ għan komuni.
Ara l-punt 17 tal-konklużjonijiet tal-Avukat Ġenerali Poiares Maduro, ippreżentati fis-7 ta’ April 2005, fil-kawża Marks & Spencer (C-446/03, Ġabra p. I-10837).
Sentenza tas-16 ta’ Lulju 1998, ICI, (C-264/96, Ġabra p. I-4695); is-sentenza Marks & Spencer, iċċitata iktar ’il fuq, u s-sentenza tas-6 ta’ Settembru 2012, Philips Electronics UK (C‑18/11).
Fil-kawża preżenti, jeħtieġ li ssir distinzjoni bejn il-kunċetti ta’ “(kumpannija) parent komuni l-iktar baxxa” u “(kumpannija) parent finali”. L-ewwel wieħed jista’ jiġi ddefinit kif ġej: Kumpannija Ċ hija l-kumpannija parent komuni l-iktar baxxa meta mqabbla mal-kumpanniji A u B jekk A u B huma s-sussidjarji diretti jew indiretti tagħha u l-Kumpannija Ċ ma jkollhiex sussidjarja D, aspett li kieku jkollha kumpannija parent kemm ta’ A kif ukoll ta’ B. Il-kumpannija parent finali ta’ grupp ta’ kumpanniji hija kumpannija li hija parent diretta jew indiretta tal-kumpanniji kollha tal-grupp iżda hija stess ma hijiex sussidjarja ta’ kumpannija oħra.
Il-kumpanniji li jagħmlu t-talba huma: Felixstowe Dock and Railway Company Ltd, Savers Health and Beauty Ltd, Walton Container Terminal Ltd, WPCS (UK) Finance Ltd, AS Watson Card Services (UK) Ltd, Hutchison Whampoa (Europe) Ltd, Kruidvat UK Ltd u Superdrug Stores plc.
L-entitajiet rilevanti bejn Hutchison Whampoa Ltd u l-kumpanniji li jagħmlu t-talba kienu diversi kumpanniji holding inkorporati barra mill-UE/miż-ŻEE (Ħong Kong jew il-Gżejjer Verġni Brittaniċi) u fl-UE (ir-Renju Unit jew il-Pajjiżi l-Baxxi).
Membru tal-Hutchison Whampoa Group li sussegwentement (fit-23 ta’ Ġunju 2005) inxtrat mill-aħħar żewġ kumpanniji, sabiex b’hekk Hutchison 3G UK Holdings Ltd stess saret membru tal-grupp kif iddefinit mit-taqsima 413(3)(a) tal-ICTA.
Skont it-Taqsima 413(3) tal-ICTA.
Sentenza tad-29 ta’ Novembru 2011, (C-371/10 Ġabra p I-12273, punt 45).
Punt 23. Kawżi oħra li fihom tqajmet il-kwistjoni tat-tqassim tas-setgħa ta’ tassazzjoni huma, pereżempju, is-sentenza Marks & Spencer, iċċitata iktar ’il fuq, punt 45; is-sentenza tal-15 ta’ Mejju 2008, Lidl Belgium (C-414/06, Ġabra p. I-3601, punt 31); is-sentenza tal-5 ta’ Frar 2010, X Holding (C-337/08, Ġabra p. I-1215, punt 28); u s-sentenza tal-21 ta’ Frar 2013, A (C‑123/11, punt 23).
Għall-kuntrarju, il-Gvern tal-Pajjiżi l-Baxxi huwa tal-fehma li hemm restrizzjoni fuq il-libertà ta’ stabbiliment li hija ġġustifikata.
Ara l-punt 22 tal-konklużjonijiet tal-Avukat Ġenerali Kokott, ippreżentati fid‑19 ta’ April 2012, Philips Electronics UK, iċċitata iktar ’il fuq u l-ġurisprudenza ċċitata hemmhekk.
Ara l-punt 15 tal-konklużjonijiet tal-Avukat Ġenerali Poiares Maduro, fil-Kawża Marks & Spencer, iċċitati iktar ’il fuq.
Ara l-punti 14 u 29 tal-konklużjonijiet tal-Avukat Ġenerali Kokott, fil-kawża Philips Electronics UK, iċċitati iktar ’il fuq.
In-natura ta’ żvantaġġ finanzjarju li fil-livell tal-grupp jinħass bħala restrizzjoni tal-libertà ta’ stabbiliment ġiet enfasizzata mill-Avukat Ġenerali Sharpston fil-konklużjonijiet tagħha tal-14 ta’ Frar 2008 fil-kawża Lidl Belgium, iċċitata iktar ’il fuq, punti 29 u 30.
Dan il-vantaġġ fil-livell tal-grupp ġie rrikonoxxut mill-Qorti tal-Ġustizzja fis-sentenza Marks & Spencer, iċċitata iktar ’il fuq, punt 32 (għaċ-ċitazzjoni ara iktar ’l isfel).
Sentenza tat-13 ta’ Novembru 2012, Test Claimants in the FII Group Litigation (C‑35/11, punti 90 sa 92).
Ara l-Kawża C‑35/11, Test Claimants in the FII Group Litigation, iċċitata iktar ’il fuq, punti 93 u 94.
Ara t-Taqsimiet 402(3), 406(1) u 413(6) tal-ICTA.
Dan huwa differenti mis-sentenza tal-24 ta’ Mejju 2007, Holböck (C-157/05 Ġabra p. I-4051), fejn kien hemm kontroll kollettiv ta’ kumpannija minn azzjonisti mhux kontrollanti.
Hawnhekk għandu jitfakkar li investimenti li jkollhom kontroll huma dejjem investimenti diretti; madankollu hemm ukoll investimenti li ma jkollhomx kontroll iżda li lanqas ma jkunu purament finanzjarji, jiġifieri investimenti ta’ portafoll, għaliex huma jipprovaw jistabbilixxu relazzjoni stabbli fil-konfront tal-kumpannija fil-mira. F’dak li jirrigwarda l-investimenti diretti taħt id-dritt tal-UE, il-Qorti tal-Ġustizzja kkonstatat li l-Artikolu 63 TFUE dwar il-moviment liberu tal-kapital ikopri, bħala prinċipju, il-movimenti tal-kapital li jikkonċernaw stabbiliment jew investiment dirett. Dan tal-aħħar jikkonċerna forma ta’ sehem f’impriża permezz tal-pussess ta’ azzjonijiet li jagħti l-possibbiltà ta’ parteċipazzjoni effettiva fil-ġestjoni u l-kontroll tagħha (ara s-sentenza tas-17 ta’ Settembru 2009, Glaxo Wellcome, C-182/08, Ġabra p. I-8591, punt 40, s-sentenza tal-21 ta’ Ottubru 2010, Idryma Typou, C-81/09, Ġabra I-10161, punt 48; u l-Kawża C‑35/11, Test Claimants in the FII Group Litigation, punt 102). Fit-terminoloġija tal-OECD, it-terminu “investiment dirett barrani” jagħmel riferiment għall-għan li jiġi stabbilit interess dejjiemi. Dan jimplika l-eżistenza ta’ relazzjoni fit-tul u grad sinjifikattiv ta’ influwenza fuq il-ġestjoni tal-intrapriża. Il-pussess dirett jew indirett ta’ 10 % jew iktar tas-setgħa ta’ votazzjoni hija evidenza ta’ tali relazzjoni. Ara OECD Benchmark Definition of Foreign Direct Investment. Fourth Edition 2008, paġna 48, punt 117, u Model Tax Convention on Income and on Capital: Condensed Version 2010 (disponibbli bl-Ingliż fuq www.oecd.org). Ara wkoll Smit, D., EU Freedoms, Non-EU Countries and Company Taxation, Kluwer Law International, 2012, paġni 64 u 68.
Ara s-sentenza Philips Electronics UK Ltd, iċċitata iktar ’il fuq, punti 12 u 13.
Sentenza Marks & Spencer, iċċitata iktar ’il fuq, punt 32.
Ara s-sentenza tat-12 ta’ Diċembru 2006, Test Claimants in the FII Group Litigation (C-446/04, Ġabra p. I-11753, punt 84).
Kawżi magħquda Metallgesellschaft Ltd et (C‑397/98), Hoechst AG u Hoechst (C‑410/98), Ġabra I‑1727, punt 43.
Punt 39.
Ara l-punt 81 tal-konklużjonijiet tal-Avukat Ġenerali Kokott ippreżentati fil-kawża Philips Electronics UK, iċċitata iktar ’il fuq.
Punt 20.
Sentenza tat-12 ta’ April 1994, (C-1/93, Ġabra I-1137).
Ara punt 6 tas-sentenza.
Is-sitwazzjoni hawnhekk hija differenti mill-każ ta’ għajnuna statali mogħtija illegalment, li skont ġurisprudenza stabbilita, ma tistax tiġi “legalizzata” b’mod retroattiv: hawnhekk qegħdin nittrattaw il-konfini tal-obbligu ta’ Stat Membru taħt id-drtt tal-UE pjuttost milli l-konsegwenzi tal-ksur ta’ tali dritt. Ara l-Kawżi magħquda Belgische Staat vs Eugène van Calster u Felix Cleeren (C‑261/01) u Openbaar Slachthuis NV (C‑262/01), Ġabra I‑12249.
Ara s-sentenza tat-13 ta’ Marzu 2007, Test Claimants in the Thin Cap Group Litigation (C-524/04, Ġabra I-2107, punti 98 sa 100).
Għandu jiġi osservat li t-Taqsima 402(3A) u (3B) tal-Liġi ICTA, adottata fis-sena 2000, kienet ippreċeduta minn dispożizzjoni li kienet tipprevedi li “kumpannija” għandha tfisser biss kumpanniji tar-Renju Unit. Ara t-taqsima 258(7) tal-ICTA 1970 (iċċitata fil-kawża ICI, punt 6).  	
“Rinviju għal deċiżjoni preliminari — Spazju ta’ libertà, sigurtà u ġustizzja — Direttiva 2004/83/KE — Livelli minimi dwar il-kundizzjonijiet għall-għoti tal-istatus ta’ refuġjat jew tal-istatus mogħti permezz tal-protezzjoni sussidjarja — Artikolu 4 — Evalwazzjoni tal-fatti u taċ-ċirkustanzi — Modalitajiet ta’ evalwazzjoni — Aċċettazzjoni ta’ ċerti provi — Portata tas-setgħat tal-awtoritajiet nazzjonali kompetenti — Biża’ ta’ persekuzzjoni minħabba l-orjentazzjoni sesswali — Differenza bejn, minn naħa, il-limiti tal-verifiki tad-dikjarazzjonijiet u tal-provi dokumentali jew oħrajn fir-rigward tal-allegata orjentazzjoni sesswali ta’ applikant għall-ażil u, min-naħa l-oħra, il-limiti li japplikaw għall-verifiki ta’ dawn l-elementi fir-rigward ta’ raġunijiet oħra ta’ persekuzzjoni — Direttiva 2005/85/KE — Standards minimi għal proċeduri fl-Istati Membri għall-għoti u l-irtirar tal-istatus ta’ refuġjat — Artikolu 13 — Rekwiżiti għal intervista personali — Karta tad-Drittijiet Fundamentali tal-Unjoni Ewropea — Artikolu 1 — Dinjità tal-bniedem — Artikolu 7 — Rispett tal-ħajja privata u tal-familja”
Fil-Kawżi magħquda C‑148/13 sa C‑150/13,
li għandhom bħala suġġett talbiet għal deċiżjoni preliminari skont l-Artikolu 267 TFUE, imressqa mir-Raad van State (il-Pajjiżi l-Baxxi), permezz ta’ deċiżjonijiet tal-20 ta’ Marzu 2013, li waslu fil-Qorti tal-Ġustizzja fil-25 ta’ Marzu 2013, fil-proċeduri
A (C‑148/13),
B (C‑149/13),
C (C‑150/13)
vs
Staatssecretaris van Veiligheid en Justitie,
fil-preżenza ta’:
Il-United Nations High Commissioner for Refugees (UNHCR),
IL-QORTI TAL-ĠUSTIZZJA (Awla Manja),
komposta minn V. Skouris, President, K. Lenaerts, Viċi President, A. Tizzano, L. Bay Larsen (Relatur), T. von Danwitz, A. Ó Caoimh u J.‑C. Bonichot, Presidenti ta’ Awla, A. Borg Barthet, J. Malenovský, E. Levits, E. Jarašiūnas, C. G. Fernlund u J. L Da Cruz Vilaça, Imħallfin,
Avukat Ġenerali: E. Sharpston,
Reġistratur: M. Ferreira, Amministratur Prinċipali,
wara li rat il-proċedura bil-miktub u wara s-seduta tal-25 ta’ Frar 2014,
wara li kkunsidrat l-osservazzjonijiet ippreżentati:
għal A, minn N. C. Blomjous, avukat,
għal B, minn C. Chen, avukat,
għall-United Nations High Commissioner for Refugees (UNHCR), minn P. Moreau, bħala aġent, assistita minn M.‑E. Demetriou, QC,
għall-Gvern Olandiż, minn C. Schillemans, M. Bulterman u B. Koopman, bħala aġenti,
għall-Gvern Belġjan, minn M. Jacobs u C. Pochet, bħala aġenti,
għall-Gvern Ċek, minn M. Smolek u J. Vláčil, bħala aġenti,
għall-Gvern Ġermaniż, minn T. Henze u A. Wiedmann, bħala aġenti,
għall-Gvern Elleniku, minn M. Michelogiannaki, bħala aġent,
għall-Gvern Franċiż, minn D. Colas u S. Menez, bħala aġenti,
għall-Kummissjoni Ewropea, minn M. Condou-Durande u minn R. Troosters, bħala aġenti,
wara li semgħet il-konklużjonijiet tal-Avukat Ġenerali, ippreżentati fis-seduta tas-17 ta’ Lulju 2014,
tagħti l-preżenti
Sentenza
It-talbiet għal deċiżjoni preliminari jirrigwardaw l-interpretazzjoni tal-Artikolu 4 tad-Direttiva tal-Kunsill 2004/83/KE, tad-29 ta’ April 2004, dwar livelli stabbiliti minimi għall-kwalifika u l-istat [status] ta’ ċittadini nazzjonali ta’ pajjiżi terzi jew persuni mingħajr stat bħala refuġjati jew bħala persuni li nkella jeħtieġu protezzjoni internazzjonali u l-kontenut tal-protezzjoni mogħtija (ĠU Edizzjoni Speċjali bil-Malti, Kapitolu 19, Vol. 7, p. 96), kif ukoll l-Artikoli 3 u 7 tal-Karta tad-Drittijiet Fundamentali tal-Unjoni Ewropea (iktar ’il quddiem il-“Karta”).
Dawn id-domandi tressqu fil-kuntest ta’ kawżi bejn A, B u C, ċittadini ta’ Stati terzi, minn naħa, u l-iStaatssecretaris van Veiligheid en Justitie (Segretarju tal-Istat tal-Ministeru tas-Sigurtà u tal-Ġustizzja, iktar ’il quddiem l-“iStaatssecretaris”), min-naħa l-oħra, dwar iċ-ċaħda tal-applikazzjonijiet tagħhom intiżi għall-ksib ta’ permess ta’ residenza temporanju (ażil) fil-Pajjiżi l-Baxxi.
Il-kuntest ġuridiku
Id-dritt internazzjonali
Skont l-ewwel subparagrafu tal-Artikolu 1(A)(2) tal-Konvenzjoni dwar l-Istatus tar-Refuġjati, iffirmata f’Ġinevra fit-28 ta’ Lulju 1951 u li daħlet fis-seħħ fit-22 ta’ April 1954 [United Nations Treaty Series, Vol. 189, p. 150, Nru 2545 (1954), iktar ’il quddiem il-“Konvenzjoni ta’ Ġinevra”], kif ikkompletata bil-Protokoll dwar l-istatus tar-refuġjati, miftiehem fi New York fil-31 ta’ Jannar 1967, li min-naħa tiegħu daħal fis-seħħ fl-4 ta’ Ottubru 1967, it-terminu “refuġjat” għandu japplika għal kwalunkwe persuna li “minħabba biża’ fondata li tiġi ppersegwitata għal raġunijiet ta’ razza, reliġjon, nazzjonalità, sħubija fi grupp soċjali partikolari jew opinjoni politika partikolari, tkun barra mill-pajjiż tan-nazzjonalità tagħha u ma tistax jew, minħabba din il-biża’, ma tixtieqx tapprofitta ruħha mill-protezzjoni ta’ dan il-pajjiż; jew, billi ma jkollhiex nazzjonalità u tkun tinsab barra l-pajjiż fejn qabel kellha r-residenza abitwali, ma tistax, jew minħabba dan il-biża’ ma tkunx trid, tirritorna fih.” [traduzzjoni mhux uffiċjali]
Id-dritt tal-Unjoni
Id-Direttiva 2004/83
Skont il-premessa 3 tad-Direttiva 2004/83, il-Konvenzjoni ta’ Ġinevra tipprovdi l-cornerstone tar-reġim legali internazzjonali għall-protezzjoni ta’ refuġjati.
Il-premessa 10 tal-imsemmija direttiva tistipula:
“Din id-Direttiva tirrispetta d-drittijiet fondamentali u tosserva l-prinċipji magħrufa partikolarment mill-[Karta]. Partikolarment, din id-Direttiva tfittex li tiżgura rispett sħiħ għad-dinjita tal-bniedem u d-dritt għal kenn (asylum) għal applikanti għal kenn (asylum) u l-membri tal-familja li jakkompanjawhom.”
Il-premessa 16 tal-istess direttiva tipprovdi li għandhom jiġu preskritti livelli stabbiliti minimi għad-definizzjoni u l-kontenut ta’ status ta’ refuġjat sabiex jiggwidaw il-korpi nazzjonali kompetenti tal-Istati Membri fl-applikazzjoni tal-Konvenzjoni ta’ Ġinevra.
Skont il-premessa 17 tad-Direttiva 2004/83, huwa meħtieġ li jiġu adottati kriterji komuni għar-rikonoxximent, lill-applikanti għall-ażil, tal-istatus ta’ refuġjat fis-sens tal-Artikolu 1 tal-Konvenzjoni ta’ Ġinevra.
Skont l-Artikolu 2 tal-istess direttiva, għall-għanijiet tagħha:
“
ċ)
‘refuġjat’ ifisser ċittadin nazzjonali ta’ pajjiż terz li, minħabba f’biża’ bir-raġun li jiġi persegwitat għar-raġunijiet ta’ razziżmu, reliġjon, nazzjonalita, opinjoni politika jew sħubija ta’ [fi] grupp soċjali partikolari, huwa barra mill-pajjiż ta’ nazzjonalita u ma jistax, jew minħabba f’din il-biża, ma jixtieqx japprofitta ruħu jew ruħha mill-protezzjoni ta’ dak il-pajjiż
L-Artikolu 4 tad-Direttiva 2004/83, li jinsab fil-Kapitolu II tagħha, intitolat “Stima [evalwazzjoni] ta’ applikazzjonijiet għal protezzjoni internazzjonali”, jiddefinixxi r-rekwiżiti għall-evalwazzjoni tal-fatti u taċ-ċirkustanzi, u jipprovdi:
“1.   L-Istati Membri jistgħu iqisuha bħala d-dmir ta’ l-applikant li jissottometti kemm jista’ jkun malajr l-elementi kollha meħtieġa biex tiġi sostanzjata l-applikazzjoni għal protezzjoni internazzjonali. F’koperazzjoni ma’ l-applikant huwa d-dmir ta’ l-Istat Membru li jistma [jevalwa] l-elementi rilevanti ta’ l-applikazzjoni.
L-elementi riferiti fil-paragrafu 1 jikkonsistu mid-dikjarazzjonijiet ta’ l-applikant u d-dokumentazzjoni kollha għad-dispożizzjoni ta’ l-applikanti rigward l-eta ta’ l-applikant, l-ambjent minfejn ikun ġej, inkluż dak ta’ qraba rilevanti, identita, nazzjonalita(jiet), pajjiż(i) u post(ijiet) ta’ residenza ta’ qabel, applikazzjonijiet ta’ asil ta’ qabel, rotti ta’ vjaġġar, dokumenti ta’ identita u ta’ vjaġġar u r-raġunijiet għall-applikazzjoni għal protezzjoni internazzjonali.
L-istima [evalwazzjoni] ta’ applikazzjoni għal protezzjoni internazzjonali trid titwettaq fuq bażi individwali u tinkludi li jitqiesu:
il-fatti kollha rilevanti kif jirrelataw mal-pajjiż ta’ l-oriġin fil-ħin tat-teħid ta’ deċiżjoni fuq l-applikazzjoni; inkluż liġijiet u regolamenti tal-pajjiż ta’ l-oriġini u l-manjiera li fiha jiġu applikati;
id-dikjarazzjonijiet u d-dokumentazzjoni rilevanti presentati mill-applikant inkluż informazzjoni dwar jekk l-applikant kienx jew jistax jiġi suġġett għal persekuzzjoni jew periklu serju;
ċ)
il-pożizzjoni individwali u ċ-ċirkostanzi personali ta’ l-applikant, inkluż fatturi bħal ma huma l-ambjent minn fejn ikun ġej, sess u eta, sabiex jiġi stmat jekk, fuq il-bażi taċ-ċirkostanzi personali ta’ l-applikant, l-atti li għalihom l-applikant kien jew jista’ jiġi espost ikun jammonta għal persekuzzjoni jew periklu serju;
jekk l-attivitajiet ta’ l-applikant minn meta jkun telaq mill-pajjiż ta’ l-oriġini kienux għall-għan waħdieni jew ewlieni li jinħolqu l-kondizzjonijiet meħtieġa għall-applikazzjoni għal protezzjoni internazzjonali, sabiex jiġi stmat jekk dawn l-attivitajiet jesponux lill-applikant għal persekuzzjoni jew periklu serju jekk jiġi ritornat lura lil dak il-pajjiż;
jekk l-applikant ikun mistenni b’mod raġunevoli li japprofitta ruħu mill-protezzjoni ta’ pajjiż ieħor fejn ikun jista’ jiddikjara ċ-ċittadinanza.
Fejn Stati Membri japplikaw il-prinċipju skond liema huwa d-dmir ta’ l-applikant li jissostanzja l-applikazzjoni għal protezzjoni internazzjonali u fejn aspetti tad-dikjarazzjonijiet ta’ l-applikant mhumiex appoġġjati minn xhieda dokumentarja jew xhieda oħra, dawk l-aspetti m’għandhomx jeħtieġu konferma, meta jintlaħqu l-kondizzjonijiet li ġejjin:
l-applikant ikun għamel sforz ġenwin sabiex jissostanzja l-applikazzjoni tiegħu;
l-elementi rilevanti kollha, għad-dispożizzjoni ta’ l-applikant, ikun ġew sottomessi, u spjegazzjoni sodisfaċenti li għandha x’taqsam ma’ nuqqas ta’ elementi rilevanti oħra tkun ingħatat;
ċ)
id-dikjarazzjonijiet ta’ l-applikant jistabu li huma koerenti u plawsibbli u ma jmorrux kontra informazzjoni speċifika u ġenerali rilevanti għall-każ ta’ l-applikant;
l-applikant ikun applika għal protezzjoni internazzjonali fil-ħin l-aktar kmien possibbli, sakemm l-applikant jista’ jagħti raġuni tajba għaliex ma jkunx għamel dan; u
il-kredibilita ġenerali ta’ l-applikant tkun ġiet stabbilita.”
L-Artikolu 10 tad-Direttiva 2004/83, intitolat “Raġunijiet għal persekuzzjoni”, jipprovdi:
“1.   L-Istati Membri għandhom iqisu l-elementi li ġejjin meta jistmaw [jevalwaw] ir-raġunijiet għal persekuzzjoni:
grupp għandu jitqies li jifforma grupp soċjali partikolari fejn partikolarment:
membri ta’ dak il-grupp jaqsmu ambjent minn fejn ikunu ġew karatteristiku naturali, jew komuni li ma jistax jinbidel, jew jaqsmu karatteristiku jew twemmin li tant huwa fondamentali għall-identita jew il-kuxjenza li persuna m’għandhiex tiġi sfurzata li tirrinunsjah, u
li grupp għandu identita distinta fil-pajjiż rilevanti, minħabba li huwa notat bħala differenti mis-soċjeta ta’ madwaru;
skond iċ-ċirkostanzi fil-pajjiż ta’ l-orġini, grupp soċjali partikolari jista’ jinkludi grupp ibbażat fuq karatteristiku komuni ta’ orjentament sesswali. Orjentament sesswali ma jistax jinftiehem li jinkludi atti li huma meqjusa bħala kriminali bi qbil mal-liġi nazzjonali ta’ l-Istati Membri:
Id-Direttiva 2005/85/KE
Id-Direttiva tal-Kunsill 2005/85/KE, tal-1 ta’ Diċembru 2005, dwar standards minimi għal proċeduri fl-Istati Membri għall-għoti u l-irtirar tal-istatus ta’ refuġjat (ĠU L 175M, 29.6.2006, p. 168), tindika, fil-premessa 8 tagħha, li hija tirrispetta d-drittijiet fundamentali u tosserva l-prinċipji rrikonoxxuti, fost l-oħrajn, mill-Karta.
L-Artikolu 13 tad-Direttiva 2005/85, li jispeċifika r-rekwiżiti għal intervista personali, jipprovdi, fil-paragrafu 3 tiegħu:
“L-Istati Membri għandhom jieħdu l-miżuri meħtieġa sabiex jiżguraw li l-intervisti personali jitmexxew taħt kondizzjonijiet li jippermettu li l-applikanti jippreżentaw ir-raġunijiet għall-applikazzjonijiet tagħhom b’mod komprensiv. Għal dan il-għan, l-Istati Membri għandhom:
jiżguraw li l-persuna li tagħmel l-intervista tkun suffiċjentement kompetenti sabiex tieħu kont taċ-ċirkostanzi personali u ġenerali attinenti għall-applikazzjoni, inkluż l-oriġini kulturali jew il-vulnerabbiltà ta’ l-applikant, safejn ikun possibbli li jsir dan
Id-dritt Olandiż
Il-leġiżlazzjoni nazzjonali rilevanti tinsab fl-Artikolu 31 tal-Liġi dwar Ċittadini Barranin (2000Vreemdelingenwet 2000), fl-Artikolu 3.111 tad-Digriet dwar Ċittadini Barranin 2000 (Vreemdelingenbesluit 2000) u fl-Artikolu 3.35 tar-Regolament dwar Ċittadini Barranin 2000 (Voorschrift Vreemdelingen 2000).
Dawn id-dispożizzjonijiet ġew ippreċiżati bil-paragrafi C2/2.1, C2/2.1.1 u C14/2.1 sa C14/2.4 taċ-Ċirkulari dwar Ċittadini Barranin 2000.
Skont l-Artikolu 13(1) tal-Liġi dwar Ċittadini Barranin 2000, moqri flimkien mal-Artikolu 3.111(1) tad-Digriet dwar Ċittadini Barranin 2000, huwa l-applikant li għandu l-oneru li jistabbilixxi l-plawżibbiltà tar-raġunijiet għall-għoti ta’ permess ta’ residenza temporanju (ażil), sa fejn dan l-applikant għandu jipprovdi, minn jeddu, l-informazzjoni kollha rilevanti sabiex l-awtorità tkun tista’ tiddeċiedi fuq l-applikazzjoni tiegħu. L-iStaatssecretaris jevalwa jekk l-għoti tal-imsemmija awtorizzazzjoni huwiex skont il-liġi.
Skont l-Artikolu 3.111(1) tad-Digriet dwar Ċittadini Barranin 2000, meta applikant għall-ażil japplika għall-ħruġ ta’ permess ta’ residenza, imsemmi fl-Artikolu 28 tal-Liġi dwar Ċittadini Barranin 2000, huwa għandu jipprovdi d-data kollha, inklużi d-dokumenti rilevanti, li abbażi tagħhom l-iStaatssecretaris jista’ jevalwa, f’kollaborazzjoni mal-applikant għall-ażil ikkonċernat, jekk hemmx bażi legali għall-ħruġ ta’ dan il-permess.
Skont il-paragrafu C14/2.1 taċ-Ċirkulari dwar Ċittadini Barranin 2000, l-evalwazzjoni tal-kredibbiltà tad-dikjarazzjonijiet ta’ applikant għall-ażil tirrigwarda l-fatti jew iċ-ċirkustanzi li huwa jesponi. Iċ-ċirkustanzi fattwali jikkonsistu fid-data dwar il-persuna tal-applikant għall-ażil ikkonċernat, b’mod partikolari l-orjentazzjoni sesswali.
Skont il-paragrafu C14/2.2 ta’ din iċ-ċirkulari, applikant għall-ażil huwa marbut li jgħid il-verità u li jikkollabora b’mod sħiħ għall-konstatazzjoni, kemm jista’ jkun kompleta, tal-fatti kollha. Huwa għandu, kemm jista’ jkun malajr, jinforma lid-dipartiment tal-immigrazzjoni u tan-naturalizzazzjoni b’kull avveniment jew ċirkustanza fattwali li tkun importanti fil-kuntest tal-ipproċessar tal-applikazzjoni tiegħu.
Skont il-paragrafu C14/2.3 tal-imsemmija ċirkulari, ma huwiex eskluż li n-natura mhux kredibbli ta’ parti mid-dikjarazzjonijiet ta’ applikant għall-ażil taffettwa wkoll il-kredibbiltà tal-partijiet l-oħra kollha tad-dikjarazzjonijiet ta’ dan tal-aħħar.
Skont il-paragrafu C14/2.4 tal-istess ċirkulari, bħala prinċipju, huwa suffiċjenti li applikant għall-ażil ikun irrenda d-dikjarazzjonijiet tiegħu plawżibbli. F’dan ir-rigward, huwa mistenni minnu li jipproduċi dokumenti insostenn tal-applikazzjoni tiegħu. Madankollu, fil-kuntest tal-evalwazzjoni tal-kredibbiltà tad-dikjarazzjonijiet li l-applikant għall-ażil ikkonċernat għamel insostenn tal-applikazzjoni tiegħu, il-kwistjoni ma hijiex li jsir magħruf jekk, u sa fejn, dawn jistgħu jiġu pprovati. Fil-fatt, f’ħafna każijiet l-applikanti għall-ażil stabbilew li ma humiex f’pożizzjoni li jipprovaw id-dikjarazzjonijiet tagħhom u ma jistax jiġi raġonevolment mistenni minnhom li jipproduċu provi konvinċenti insostenn tal-istorja tagħhom.
L-iStaatssecretaris jista’ jikkunsidra bħala kredibbli d-dikjarazzjonijiet magħmula abbażi tal-Artikolu 3.35(3) tar-Regolament dwar Ċittadini Barranin 2000 u, għalhekk, ma jistax jeżiġi l-konferma ta’ jekk il-kredibbiltà ġenerali tal-applikant għall-ażil setgħetx tiġi stabbilita.
Il-kawżi prinċipali u d-domanda preliminari
A, B u C, ċittadini ta’ pajjiżi terzi, ressqu separatament applikazzjoni għal permess ta’ residenza temporanju (ażil) fil-Pajjiżi l-Baxxi. Insostenn tal-applikazzjonijiet tagħhom, huma sostnew li kienu jibżgħu li jiġu ppersegwitati fil-pajjiżi ta’ oriġini rispettivi tagħhom minħabba, b’mod partikolari, l-omosesswalità tagħhom.
L-iStaatssecretaris ċaħad l-ewwel applikazzjoni għall-ażil imressqa minn A minħabba li kkunsidra li ma kinitx kredibbli.
A ma kkontestax din l-ewwel deċiżjoni ta’ ċaħda u ressaq it-tieni applikazzjoni għall-ażil li fiha indika li huwa kien lest li jissuġġetta ruħu għal “test” li kellu juri l-omosesswalità tiegħu jew inkella li jwettaq att omosesswali sabiex juri r-realtà tal-allegata orjentazzjoni sesswali.
Permezz tad-deċiżjoni tiegħu tat-12 ta’ Lulju 2011, l-iStaatssecretaris ċaħad it-tieni applikazzjoni ta’ A minħabba li l-kredibbiltà tal-orjentazzjoni sesswali allegata minn dan tal-aħħar kienet għadha ma ġietx stabbilita. L-iStaatssecretaris ikkunsidra li ma kellux jibbaża ruħu biss fuq l-allegata orjentazzjoni sesswali tal-applikant għall-ażil mingħajr ebda evalwazzjoni tan-natura kredibbli tagħha.
Fl-1 ta’ Awwissu 2012, l-iStaatssecretaris ċaħad l-applikazzjoni ta’ B minħabba li d-dikjarazzjonijiet dwar l-omosesswalità tiegħu kienu vagi, sommarji u mhux kredibbli. Barra minn hekk, skont l-iStaatssecretaris, sa fejn B ġej minn pajjiż fejn l-omosesswalità ma hijiex aċċettata, huwa għandu jkun jista’ jipprovdi iktar dettalji dwar is-sentimenti tiegħu u dwar il-proċess intern relatat mal-orjentazzjoni sesswali tiegħu.
L-ewwel applikazzjoni għall-ażil mressqa minn C kienet ibbażata fuq raġunijiet oħra differenti mill-persekuzzjoni minħabba l-omosesswalità tiegħu. Din l-applikazzjoni ġiet miċħuda mill-iStaatssecretaris.
C ma kkontestax din l-ewwel deċiżjoni ta’ ċaħda u ressaq it-tieni applikazzjoni għall-ażil ibbażata, din id-darba, fuq il-biża’ li jiġi ppersegwitat fil-pajjiż ta’ oriġini tiegħu minħabba l-omosesswalità tiegħu. Fil-kuntest ta’ din it-tieni applikazzjoni C sostna li huwa rrikonoxxa l-ġibda omosesswali tiegħu biss wara li telaq mill-pajjiż ta’ oriġini tiegħu. Insostenn tal-applikazzjoni tiegħu, C ippreżenta wkoll, lill-awtoritajiet inkarigati mill-eżami tagħha, reġistrazzjoni vidjo ta’ atti intimi ma persuna tal-istess sess.
Permezz ta’ deċiżjoni tat-8 ta’ Ottubru 2012, l-iStaatssecretaris ċaħad l-applikazzjoni għall-ażil ta’ C minħabba li d-dikjarazzjonijiet ta’ dan tal-aħħar dwar l-omosesswalità tiegħu ma kinux kredibbli. L-iStaatssecretaris ikkunsidra li C kellu jsemmi l-allegata orjentazzjoni sesswali tiegħu fil-kuntest tal-ewwel applikazzjoni għall-ażil, li huwa ma kienx spjega b’mod ċar kif kien sar konxju mill-omosesswalità tiegħu u li ma setax jirrispondi għal mistoqsijiet dwar l-organizzazzjonijiet Olandiżi ta’ difiża tad-drittijiet tal-omosesswali.
Wara ċ-ċaħda tal-applikazzjonijiet tagħhom għal permess ta’ residenza temporanju (ażil), A, B u C ippreżentaw rikorsi kontra dawn id-deċiżjonijiet ta’ ċaħda quddiem ir-Rechtbank’ s-Gravenhage.
B’deċiżjonijiet tad-9 ta’ Settembru 2011 u tat-30 ta’ Ottubru 2012, ir-Rechtbank ’s-Gravenhage ċaħdet rispettivament ir-rikorsi ta’ A u ta’ C bħala infondati. Dik il-qorti kkunsidrat li, minn naħa, A u C messhom ikkontestaw, fir-rikorsi rispettivi tagħhom, l-ewwel deċiżjonijiet ta’ rifjut tal-iStaatssecretaris u, min-naħa l-oħra, huma ma wrewx, fil-kuntest tat-tieni proċedura ta’ applikazzjoni għall-ażil, in-natura kredibbli tad-dikjarazzjonijiet tagħhom dwar l-allegata omosesswalità tagħhom.
Ir-rikors ippreżentat minn B kontra d-deċiżjoni ta’ rifjut tal-iStaatssecretaris ġie miċħud b’deċiżjoni tat-23 ta’ Awwissu 2012. Ir-Rechtbank ’s-Gravenhage kkunsidrat li l-iStaatssecretaris seta’ raġonevolment jikkonkludi li d-dikjarazzjonijiet ta’ B dwar l-omosesswalità tiegħu ma kinux kredibbli.
A, B, u C appellaw mill-imsemmija deċiżjonijiet quddiem ir-Raad van State.
Fil-kuntest ta’ dawn il-proċeduri ta’ appell, A, B u C b’mod partikolari jsostnu li, minħabba li ma huwiex possibbli li l-orjentazzjoni sesswali tal-applikanti għall-ażil tiġi kkonstatata oġġettivament, l-awtoritajiet inkarigati mill-eżami ta’ applikazzjoni għall-ażil għandhom jibbażaw id-deċiżjonijiet tagħhom biss fuq l-affermazzjoni ta’ dawn l-applikanti dwar din l-allegata orjentazzjoni.
Issa, skont ir-rikorrenti fil-kawżi prinċipali, fil-kuntest tal-evalwazzjoni tal-kredibbiltà tad-dikjarazzjonijiet magħmula minn applikant għall-ażil, l-imsemmija awtoritajiet jagħmlu mistoqsijiet dwar din l-allegata orjentazzjoni li jmorru, b’mod partikolari, kontra r-rispett tad-dinjità tal-applikant u kontra d-dritt tiegħu għar-rispett tal-ħajja privata u li, barra minn hekk, la jieħdu inkunsiderazzjoni l-fatt li dawn l-applikanti jistgħu jħossuhom skomdi waqt l-intervista u lanqas ma jieħdu inkunsiderazzjoni l-barrieri kulturali li jostakolawhom milli jitkellmu apertament dwar din l-orjentazzjoni. Barra minn hekk, il-fatt li l-iStaatssecretaris jikkunsidra li l-istejjer tal-applikanti għall-ażil ma humiex kredibbli ma għandux iwassal għall-istess konklużjoni dwar il-kredibbiltà tal-orjentazzjoni sesswali nnifisha.
L-iStaatssecretaris josserva li la mid-Direttiva 2004/83 u lanqas mill-Karta ma jirriżulta li deċiżjoni għandha tittieħed biss abbażi tal-affermazzjoni tal-applikanti għall-ażil dwar l-allegata orjentazzjoni sesswali tagħhom. Madankollu, huwa l-fatt li l-applikanti għall-ażil rrendew plawżibbli l-fatt li huma jifformaw parti minn grupp soċjali, fis-sens tal-Artikolu 10(1)(d) tad-Direttiva 2004/83, jew inkella li l-awturi tal-persekuzzjoni jikkunsidrawhom bħala tali fis-sens tal-Artikolu 10(2) ta’ dik id-direttiva, li għandu jiġi vverifikat u mhux il-fatt li huma għandhom effettivament l-orjentazzjoni sesswali li huma jallegaw.
Barra minn hekk, skont l-iStaatsecretaris, huwa biss rarament li l-applikanti għall-ażil jistgħu jipproduċu l-prova tal-omosesswalità tagħhom b’mod ieħor għajr bid-dikjarazzjonijiet tagħhom, b’tali mod li, meta dawn id-dikjarazzjonijiet jitqiesu bħala koerenti u plawżibbli u meta l-kredibbiltà ġenerali tal-applikant għall-ażil setgħet tiġi stabbilita, dawn l-applikanti għandhom jingħataw il-benefiċċju tad-dubju.
Skont l-iStaatssecretaris, l-evalwazzjoni li huwa għandu jagħmel tal-kredibbiltà tal-orjentazzjoni sesswali tal-applikanti għall-ażil ma hijiex differenti minn dik ta’ raġunijiet oħra ta’ persekuzzjoni. Madankollu din l-awtorità tieħu inkunsiderazzjoni l-problemi speċifiċi marbuta mad-dikjarazzjonijiet dwar l-orjentazzjoni sesswali. B’mod partikolari, il-kollaboraturi inkarigati mill-intervisti mal-applikanti għall-ażil jingħataw rakkomandazzjoni sabiex ma jagħmlux mistoqsijiet diretti dwar il-mod ta’ kif dawn l-applikanti għall-ażil jgħixu l-orjentazzjoni tagħhom. Barra minn hekk, ma tingħata l-ebda importanza lil immaġni ta’ atti intimi prodotti bħala prova mill-applikanti għall-ażil, peress li dawn juru biss il-prattika nnifisha ta’ atti sesswali u mhux ir-realtà tal-allegata orjentazzjoni sesswali.
Ir-Raad van State tippreċiża li la l-Artikolu 4 tad-Direttiva 2004/83 u lanqas id-dispożizzjonijiet invokati tal-Karta ma jimponu fuq l-iStaatssecretaris l-obbligu li jikkunsidra li l-orjentazzjoni sesswali allegata tal-applikanti għall-ażil hija stabbilita biss abbażi tad-dikjarazzjonijiet tagħhom. Barra minn hekk, skont dik il-qorti, il-verifika tal-orjentazzjoni sesswali tal-applikanti għall-ażil ma hijiex differenti minn dik ta’ raġunijiet oħra ta’ persekuzzjoni.
Madankollu, ir-Raad van State għandha dubji dwar l-eventwali limiti imposti mid-dispożizzjonijiet tal-Artikolu 4 tad-Direttiva 2004/83 u tal-Artikoli 3 u 7 tal-Karta fir-rigward tal-verifika tal-orjentazzjoni sesswali tal-applikanti għall-ażil.
Il-qorti tar-rinviju tikkunsidra li l-fatt li jsiru mistoqsijiet lil applikant għall-ażil jista’, sa ċertu punt, jippreġudika d-drittijiet iggarantiti mill-imsemmija dispożizzjonijiet tal-Karta.
Skont din il-qorti, indipendentement mill-metodu adottat fl-Istat Membru kkonċernat sabiex tiġi eżaminata r-realtà tal-orjentazzjoni sesswali allegata, ir-riskju ta’ preġudizzju għad-drittijiet fundamentali tal-applikanti għall-ażil, bħal dawk stipulati fl-Artikoli 3 u 7 tal-Karta, ma jistax jiġi eskluż.
Kien f’dawn iċ-ċirkustanzi li r-Raad van State ddeċidiet li tissospendi l-proċeduri u li tagħmel lill-Qorti tal-Ġustizzja d-domanda preliminari li ġejja, li ġiet ifformulata f’termini identiċi f’kull waħda mill-Kawżi C‑148/13 sa C‑150/13:
“Liema huma l-limitazzjonijiet stabbiliti mill-Artikolu 4 tad-[Direttiva 2004/83] u mill-[Karta], b’mod partikolari mill-Artikoli 3 u 7 tagħha, għall-mod kif inhu evalwat il-karattru kredibbli ta’ allegata orjentazzjoni sesswali; dawn il-limitazzjonijiet huma differenti minn dawk applikabbli għall-evalwazzjoni tal-karattru kredibbli ta’ motivi ta’ persekuzzjoni oħra u, fl-affermattiv, f’liema rigward?”
B’deċiżjoni tal-Qorti tal-Ġustizzja tad-19 ta’ April 2013, il-Kawżi C‑148/13 sa C‑150/13 ġew magħquda kemm għall-finijiet tal-proċedura miktuba u orali kif ukoll għal dawk tas-sentenza.
Fuq id-domanda preliminari
Osservazzjonijiet preliminari
Mill-premessi 3, 16 u 17 tad-Direttiva 2004/83 jirriżulta li l-Konvenzjoni ta’ Ġinevra tikkostitwixxi l-bażi tas-sistema legali internazzjonali ta’ protezzjoni tar-refuġjati u li d-dispożizzjonijiet ta’ din id-direttiva dwar il-kundizzjonijiet ta’ għoti tal-istatus ta’ refuġjat u dwar il-kontenut tagħha ġew adottati biex jgħinu lill-awtoritajiet kompetenti tal-Istati Membri japplikaw din il-konvenzjoni billi jibbażaw ruħhom fuq kunċetti u kriterji komuni (sentenza N., C‑604/12, EU:C:2014:302, punt 27).
L-interpretazzjoni tad-dispożizzjonijiet tad-Direttiva 2004/83 għandha, għaldaqstant, issir fid-dawl tal-istruttura ġenerali u tal-għan tagħha, billi jiġu osservati l-Konvenzjoni ta’ Genève u t-Trattati l-oħra rilevanti msemmija fl-Artikolu 78(1) TFUE. Din l-interpretazzjoni għandha ssir ukoll, kif jirriżulta mill-premessa 10 tal-istess direttiva, billi jiġu rrispettati d-drittijiet rikonoxxuti mill-Karta (sentenza X et, C-199/12 sa C‑201/12, EU:C:2013:720, punt 40).
Barra minn hekk, għandu jitfakkar li d-Direttiva 2004/83 ma tinkludix regoli ta’ proċedura li japplikaw għall-eżami ta’ applikazzjoni għal protezzjoni internazzjonali u, għalhekk, lanqas ma tiddetermina l-garanziji proċedurali li għandhom jingħataw lill-applikant għall-ażil. Hija d-Direttiva 2005/85 li tistabbilixxi livelli minimi li jirrigwardaw il-proċeduri ta’ eżami tat-talbiet u li tispeċifika d-drittijiet tal-applikanti għall-ażil, li għandhom jittieħdu inkunsiderazzjoni fil-kuntest tal-eżami tal-kawżi prinċipali.
Fuq id-domanda
Permezz tad-domanda tagħha, il-qorti tar-rinviju essenzjalment tistaqsi jekk l-Artikolu 4 tad-Direttiva 2004/83, moqri fid-dawl tad-dispożizzjonijiet tal-Karta, għandux jiġi interpretat fis-sens li jimponi fuq l-awtoritajiet nazzjonali kompetenti, li jaġixxu taħt l-istħarriġ tal-qorti, ċerti limiti meta huma jevalwaw il-fatti u ċ-ċirkustanzi li jikkonċernaw l-allegata orjentazzjoni sesswali ta’ applikant għall-ażil, li l-applikazzjoni tiegħu hija bbażata fuq biża’ ta’ persekuzzjoni minħabba din l-orjentazzjoni.
F’dan ir-rigward, għandu l-ewwel nett jiġi indikat li, bil-kontra tal-allegazzjonijiet tar-rikorrenti fil-kawżi prinċipali, li jgħidu li l-awtoritajiet kompetenti inkarigati mill-eżami ta’ applikazzjoni għall-ażil ibbażata fuq biża’ ta’ persekuzzjoni minħabba l-orjentazzjoni sesswali tal-applikant għall-ażil għandhom jikkunsidraw l-allegata orjentazzjoni bħala fatt stabbilit biss abbażi tad-dikjarazzjonijiet ta’ dan l-applikant, l-imsemmija dikjarazzjonijiet jikkostitwixxu biss, fid-dawl tal-kuntest partikolari tal-applikazzjonijiet għall-ażil, il-punt tat-tluq tal-proċess ta’ eżami tal-fatti u taċ-ċirkustanzi previst fl-Artikolu 4 tad-Direttiva 2004/83.
Fil-fatt, mill-kliem innifsu tal-Artikolu 4(1) tal-imsemmija direttiva jirriżulta li, fil-kuntest ta’ dan l-eżami, l-Istati Membri jistgħu jqisu li huwa l-applikant li għandu jissottometti, kemm jista’ jkun malajr, l-elementi kollha meħtieġa biex tiġi ssostanzjata l-applikazzjoni tiegħu għal protezzjoni internazzjonali, filwaqt li l-Istati Membri għandhom jevalwaw, f’koperazzjoni ma dan l-applikant, l-elementi rilevanti tal-applikazzjoni.
Barra minn hekk, mill-Artikolu 4(5) tad-Direttiva 2004/83 jirriżulta li, meta r-rekwiżiti elenkati fil-punti (a) sa (e) tal-istess artikolu ma jkunux issodisfatti, id-dikjarazzjonijiet tal-applikanti għall-ażil dwar l-allegata orjentazzjoni sesswali tagħhom jistgħu jeħtieġu konferma.
Minn dan isegwi li, għalkemm huwa l-applikant għall-ażil li għandu jidentifika din l-orjentazzjoni, li tikkostitwixxi element rilevanti tal-isfera personali tiegħu, l-applikazzjonijiet għall-għoti tal-istatus ta’ refuġjat immotivati minn biża’ ta’ persekuzzjoni minħabba din l-orjentazzjoni, l-istess bħall-applikazzjonijiet ibbażati fuq raġunijiet oħra ta’ persekuzzjoni, jistgħu jkunu s-suġġett tal-proċess ta’ evalwazzjoni previst fl-Artikolu 4 tal-istess direttiva.
Madankollu, il-modalitajiet ta’ evalwazzjoni, mill-awtoritajiet kompetenti, tad-dikjarazzjonijiet u tal-provi dokumentali jew oħrajn prodotti insostenn ta’ tali applikazzjonijiet għandhom ikunu konformi mad-dispożizzjonijiet tad-Direttivi 2004/83 u 2005/85, kif ukoll, kif jirriżulta, rispettivament, mill-premessi 10 u 8 ta’ dawn id-direttivi, mad-drittijiet fundamentali ggarantiti mill-Karta, bħad-dritt għar-rispett tad-dinjità tal-bniedem, stipulat fl-Artikolu 1 tal-Karta u bħad-dritt għar-rispett tal-ħajja privata, iggarantit bl-Artikolu 7 tagħha.
Għalkemm id-dispożizzjonijiet tal-Artikolu 4 tad-Direttiva 2004/83 huma validi fir-rigward tal-applikazzjonijiet kollha għal protezzjoni internazzjonali, indipendentement mir-raġunijiet ta’ persekuzzjoni invokati insostenn ta’ dawn l-applikazzjonijiet, xorta jibqa’ l-fatt li huma l-awtoritajiet kompetenti li għandhom jadattaw il-modalitajiet ta’ evalwazzjoni tagħhom tad-dikjarazzjonijiet u tal-provi dokumentali jew oħrajn skont il-karatteristiċi speċifiċi għal kull kategorija ta’ applikazzjoni għall-ażil, u dan fl-osservanza tad-drittijiet iggarantiti mill-Karta.
Fir-rigward tal-evalwazzjoni tal-fatti u taċ-ċirkustanzi prevista fl-Artikolu 4 tad-Direttiva 2004/83, din l-evalwazzjoni tiżvolġi, kif ġie deċiż fil-punt 64 tas-sentenza M. (C‑277/11, EU:C:2012:744), f’żewġ stadji separati. L-ewwel stadju jikkonċerna l-istabbiliment taċ-ċirkustanzi fattwali li jistgħu jikkostitwixxu l-provi insostenn tal-applikazzjoni, filwaqt li t-tieni stadju jikkonċerna l-evalwazzjoni ġuridika ta’ dawn il-provi, li tikkonsisti f’li jiġi deċiż jekk, fid-dawl tal-fatti li jikkaratterizzaw każ speċifiku, ir-rekwiżiti bażiċi previsti mill-Artikoli 9 u 10 jew 15 tad-Direttiva 2004/83 għall-għoti ta’ protezzjoni internazzjonali humiex issodisfatti.
Fil-kuntest tal-ewwel stadju, li huwa speċifikament l-istadju li fil-kuntest tiegħu qamu d-dubji tal-qorti tar-rinviju f’kull waħda mill-kawżi prinċipali, għalkemm l-Istati Membri jistgħu jikkunsidraw li huwa normalment l-applikant li għandu jipproduċi l-provi kollha meħtieġa sabiex jissostanzja l-applikazzjoni tiegħu, peress li dan jinsab fl-aħjar pożizzjoni sabiex jipproduċi elementi li jistgħu jistabbilixxu l-orjentazzjoni sesswali tiegħu stess, xorta jibqa’ l-fatt li l-Istat Membru kkonċernat għandu l-obbligu li jikkoopera ma dan l-applikant fl-istadju tad-determinazzjoni tal-elementi rilevanti ta’ din l-applikazzjoni, b’mod konformi mal-Artikolu 4(1) tal-imsemmija direttiva (ara, f’dan is-sens, is-sentenza M., EU:C:2012:744, punt 65).
F’dan ir-rigward għandu jiġi osservat li, skont l-Artikolu 4(3)(ċ) tad-Direttiva 2004/83, din l-evalwazzjoni għandha tkun individwali u għandha tieħu inkunsiderazzjoni l-pożizzjoni individwali u ċ-ċirkustanzi personali tal-applikant, inklużi fatturi bħal ma huma l-passat, is-sess u l-età tiegħu, sabiex jiġi ddeterminat jekk, fid-dawl taċ-ċirkustanzi personali tal-applikant, l-atti li fir-rigward tagħhom l-applikant kien jew jista’ jiġi espost jistgħu jiġu kkunsidrati bħala persekuzzjoni jew preġudizzju gravi.
Barra minn hekk, kif imfakkar fil-punt 51 ta’ din is-sentenza, fil-kuntest tal-verifiki mwettqa mill-awtoritajiet kompetenti, abbażi tal-Artikolu 4 tal-imsemmija direttiva, fejn ċerti aspetti tad-dikjarazzjonijiet ta’ applikant għall-ażil ma humiex sostnuti minn provi dokumentali jew oħrajn, dawk l-aspetti ma jeħtiġux konferma, meta r-rekwiżiti kumulattivi stabbiliti fl-Artikolu 4(5)(a) sa (e) tal-istess direttiva jkunu ssodisfatti.
Fir-rigward tal-modalitajiet ta’ evalwazzjoni tad-dikjarazzjonijiet u tal-provi dokumentali jew oħrajn inkwistjoni f’kull waħda mill-kawżi prinċipali, sabiex tingħata risposta utli lill-qorti tar-rinviju, l-analiżi preżenti għandha tiġi limitata għall kwistjoni ta’ jekk il-verifiki li l-awtoritajiet kompetenti wettqu permezz ta’ mistoqsijiet ibbażati, b’mod partikolari, fuq sterjotipi assoċjati mal-omosesswali jew mistoqsijiet iddettaljati dwar il-prattiki sesswali ta’ applikant għall-ażil, kif ukoll tal-possibbiltà li dawn l-awtoritajiet jaċċettaw li l-imsemmi applikant jissuġġetta ruħu għal “testijiet” sabiex jistabbilixxi l-omosesswalità tiegħu u/jew li jipproduċi, min jeddu, reġistrazzjonijiet vidjo tal-atti intimi tiegħu, minn naħa, u ta’ jekk il-possibbiltà li l-awtoritajiet kompetenti jiddeċiedu li hemm nuqqas ta’ kredibbiltà biss abbażi tal-fatt li l-imsemmi applikant ma invokax l-allegata orjentazzjoni sesswali fil-kuntest tal-ewwel okkażjoni mogħtija lilu sabiex jesponi r-raġunijiet ta’ persekuzzjoni, min-naħa l-oħra, humiex konformi mad-dispożizzjonijiet tad-Direttivi 2004/83 u 2005/85 u ma dawk tal-Karta.
F’dak li jirrigwarda, l-ewwel nett, eżamijiet ibbażati fuq mistoqsijiet dwar l-għarfien li l-applikant għall-ażil ikkonċernat għandu ta’ assoċjazzjonijiet ta’ difiża tal-interessi tal-omosesswali u ta’ dettalji relatati ma dawn l-assoċjazzjonijiet, dawn jimplikaw, skont ir-rikorrent fil-Kawża C‑150/13, li l-imsemmija awtoritajiet jibbażaw l-evalwazzjonijiet tagħhom fuq kunċetti sterjotipati dwar l-imġieba tal-omosesswali u mhux fuq is-sitwazzjoni konkreta ta’ kull applikant għall-ażil.
F’dan ir-rigward, għandu jitfakkar li l-Artikolu 4(3)(ċ) tad-Direttiva 2004/83, jimponi fuq l-awtoritajiet kompetenti l-obbligu li jwettqu l-evalwazzjoni billi jieħdu inkunsiderazzjoni l-pożizzjoni individwali u ċ-ċirkustanzi personali tal-applikant u li l-Artikolu 13(3)(a) tad-Direttiva 2005/85 jeżiġi li dawn l-awtoritajiet iwettqu l-intervista billi jieħdu inkunsiderazzjoni ċ-ċirkustanzi personali u ġenerali attinenti għall-applikazzjoni għall-ażil.
Għalkemm mistoqsijiet dwar kunċetti sterjotipati jistgħu jikkostitwixxu element utli għad-dispożizzjoni tal-awtoritajiet kompetenti għall finijiet ta’ dik l-evalwazzjoni, madankollu l-fatt li l-evalwazzjoni tal-applikazzjonijiet għall-għoti tal-istatus ta’ refuġjat issir biss fuq il-bażi ta’ kunċetti sterjotipati assoċjati mal-omosesswali ma jissodisfax ir-rekwiżiti previsti fid-dispożizzjonijiet imsemmija fil-punt preċedenti, sa fejn dan ma jippermettix li l-imsemmija awtoritajiet jieħdu inkunsiderazzjoni l-pożizzjoni individwali u ċ-ċirkustanzi personali tal-applikant għall-ażil ikkonċernat.
Għalhekk, l-inkapaċità ta’ applikant għall-ażil li jirrispondi għal tali mistoqsijiet ma għandhiex tikkostitwixxi, waħedha, raġuni suffiċjenti sabiex jiġi konkluż in-nuqqas ta’ kredibbiltà tal-applikant, sa fejn tali approċċ ikun imur kontra r-rekwiżiti tal-Artikolu 4(3)(ċ) tad-Direttiva 2004/83 kif ukoll kontra dawk tal-Artikolu 13(3)(a) tad-Direttiva 2005/85.
It-tieni nett, għalkemm l-awtoritajiet nazzjonali huma fondati li jagħmlu, jekk ikun il-każ, mistoqsijiet intiżi għall-evalwazzjoni tal-fatti u taċ-ċirkustanzi relatati mal-allegata orjentazzjoni sesswali ta’ applikant għall-ażil, il-mistoqsijiet dwar id-dettalji tal-prattiki sesswali ta’ dan l-applikant imorru kontra d-drittijiet fundamentali ggarantiti mill-Karta u, b’mod partikolari, kontra d-dritt għar-rispett tal-ħajja privata u tal-familja, kif stabbilit fl-Artikolu 7 tagħha.
F’dak li jirrigwarda, it-tielet nett, il-possibbiltà, għal awtoritajiet nazzjonali, li jaċċettaw, kif ipproponew uħud mir-rikorrenti fil-kawża prinċipali, it-twettiq ta’ atti omosesswali, li l-applikanti jissuġġettaw ruħhom għal eventwali “testijiet” sabiex tiġi stabbilita l-omosesswalità tagħhom jew inkella li l-imsemmija applikanti jipproduċu provi bħal reġistrazzjonijiet vidjo tal-atti intimi tagħhom, għandu jiġi enfasizzat li, minbarra l-fatt li tali provi mhux neċessarjament għandhom valur probatorju, dawn ikunu ta’ natura li jippreġudikaw id-dinjità tal-bniedem, li r-rispett tagħha huwa ggarantit mill-Artikolu 1 tal-Karta.
Barra minn hekk, il-fatt li l-produzzjoni ta’ tali tipi ta’ provi tiġi awtorizzata jew aċċettata jagħti lok għal effett ta’ inċentiv fir-rigward ta’ applikanti oħra u jwassal, de facto, sabiex dawn tal-aħħar jiġu suġġetti għall-produzzjoni ta’ tali provi.
Ir-raba’ nett, fir-rigward tal-possibbiltà li l-awtoritajiet kompetenti jiddeċiedu li hemm nuqqas ta’ kredibbiltà meta, b’mod partikolari, l-applikant ma invokax l-allegata orjentazzjoni sesswali fil-kuntest tal-ewwel okkażjoni mogħtija lilu sabiex jesponi r-raġunijiet ta’ persekuzzjoni, għandu jiġi indikat dan li ġej.
Mid-dispożizzjonijiet tal-Artikolu 4(1) tad-Direttiva 2004/83 jirriżulta li l-Istati Membri jistgħu jqisu li huwa l-applikant li għandu jissottometti, “kemm jista’ jkun malajr”, l-elementi kollha meħtieġa biex tiġi ssostanzjata l-applikazzjoni tiegħu għal protezzjoni internazzjonali.
Madankollu, fid-dawl tan-natura sensittiva tal-mistoqsijiet li jirrigwardaw l-isfera personali ta’ persuna u, b’mod partikolari, is-sesswalità tagħha, ma jistax jiġi deċiż li din il-persuna ma hijiex kredibbli biss abbażi tal-fatt li, minħabba r-retiċenza tagħha li tiżvela l-aspetti intimi ta’ ħajjitha, hija ma tkunx iddikjarat mill-ewwel l-omosesswalità tagħha.
Barra minn hekk, għandu jiġi osservat li l-obbligu, previst fl-Artikolu 4(1) tad-Direttiva 2004/83, li l-applikant jipproduċi l-elementi kollha neċessarji biex isostni l-applikazzjoni għal protezzjoni internazzjonali “kemm jista’ jkun malajr” huwa mtaffi mir-rekwiżit impost fuq l-awtoritajiet kompetenti, abbażi tal-Artikolu 13(3)(a) tad-Direttiva 2005/85 u tal-Artikolu 4(3) tad-Direttiva 2004/83, li l-intervista ssir billi jittieħdu inkunsiderazzjoni ċ-ċirkustanzi personali u ġenerali attinenti għall-applikazzjoni, b’mod partikolari l-vulnerabbiltà tal-applikant u li ssir evalwazzjoni individwali ta’ din l-applikazzjoni, billi jittieħdu inkunsiderazzjoni l-pożizzjoni individwali u ċ-ċirkustanzi personali ta’ kull applikant.
Għaldaqstant, il-fatt li applikant għall-ażil ma jiġix ikkunsidrat bħala kredibbli biss għar-raġuni li huwa ma żvelax l-orjentazzjoni sesswali tiegħu fil-kuntest tal-ewwel okkażjoni mogħtija lilu sabiex jesponi r-raġunijiet ta’ persekuzzjoni, iwassal għal ksur tar-rekwiżit imsemmi fil-punt preċedenti.
Fid-dawl ta’ dak kollu li ġie espost iktar ’il fuq, ir-risposta li għandha tingħata għad-domanda magħmula f’kull waħda mill-Kawżi C‑148/13 sa C‑150/13 għandha tkun li:
L-Artikolu 4(3)(ċ) tad-Direttiva 2004/83 kif ukoll l-Artikolu 13(3)(a) tad-Direttiva 2005/85 għandhom jiġu interpretati fis-sens li jipprekludu li, fil-kuntest tal-eżami, mill-awtoritajiet nazzjonali kompetenti li jaġixxu taħt l-istħarriġ tal-qorti, tal-fatti u taċ-ċirkustanzi li jikkonċernaw l-allegata orjentazzjoni sesswali ta’ applikant għall-ażil, li l-applikazzjoni tiegħu hija bbażata fuq biża’ ta’ persekuzzjoni minħabba din l-orjentazzjoni, id-dikjarazzjonijiet ta’ dan l-applikant u l-provi dokumentali jew oħrajn prodotti insostenn tal-applikazzjoni tiegħu jkunu s-suġġett ta’ evalwazzjoni, mill-imsemmija awtoritajiet, permezz ta’ mistoqsijiet ibbażati biss fuq kunċetti sterjotipati assoċjati mal-omosesswali.
l-Artikolu 4 tad-Direttiva 2004/83, moqri fid-dawl tal-Artikolu 7 tal-Karta, għandu jiġi interpretat fis-sens li jipprekludi li, fil-kuntest ta’ dan l-eżami, l-awtoritajiet nazzjonali kompetenti jagħmlu mistoqsijiet iddettaljati dwar il-prattiki sesswali ta’ applikant għall-ażil.
l-Artikolu 4 tad-Direttiva 2004/83, moqri fid-dawl tal-Artikolu 1 tal-Karta, għandu jiġi interpretat fis-sens li jipprekludi li, fil-kuntest tal-imsemmi eżami, l-imsemmija awtoritajiet jaċċettaw provi, bħat-twettiq ta’ atti omosesswali mill-applikant għall-ażil ikkonċernat, li dan jiġi suġġett għal “testijiet” sabiex tiġi stabbilita l-omosesswalità tiegħu jew inkella li jipproduċi reġistrazzjonijiet vidjo ta’ tali atti.
L-Artikolu 4(3) tad-Direttiva 2004/83 kif ukoll l-Artikolu 13(3)(a) tad-Direttiva 2005/85 għandhom jiġu interpretati fis-sens li jipprekludu li, fil-kuntest tal-istess eżami, l-awtoritajiet nazzjonali kompetenti jiddeċiedu li d-dikjarazzjonijiet tal-applikant għall-ażil ikkonċernat ma jkunux kredibbli biss abbażi tal-fatt li huwa ma jkunx invoka l-allegata orjentazzjoni sesswali tiegħu fil-kuntest tal-ewwel okkażjoni mogħtija lilu sabiex jesponi r-raġunijiet ta’ persekuzzjoni.
Fuq l-ispejjeż
Peress li l-proċedura għandha, fir-rigward tal-partijiet fil-kawża prinċipali, in-natura ta’ kwistjoni mqajma quddiem il-qorti tar-rinviju, hija din il-qorti li tiddeċiedi fuq l-ispejjeż. L-ispejjeż sostnuti għas-sottomissjoni tal-osservazzjonijiet lill-Qorti tal-Ġustizzja, barra dawk tal-imsemmija partijiet, ma jistgħux jitħallsu lura.
Għal dawn il-motivi, il-Qorti tal-Ġustizzja (Awla Manja) taqta’ u tiddeċiedi:
L-Artikolu 4(3)(ċ), tad-Direttiva tal-Kunsill 2004/83/KE, tad-29 ta’ April 2004, dwar livelli stabbiliti minimi għall-kwalifika u l-istat [status] ta’ ċittadini nazzjonali ta’ pajjiżi terzi jew persuni mingħajr stat bħala refuġjati jew bħala persuni li nkella jeħtieġu protezzjoni internazzjonali u l-kontenut tal-protezzjoni mogħtija, kif ukoll l-Artikolu 13(3)(a) tad-Direttiva tal-Kunsill 2005/85/KE, tal-1 ta’ Diċembru 2005, dwar standards minimi għal proċeduri fl-Istati Membri għall-għoti u l-irtirar tal-istatus ta’ refuġjat, għandhom jiġu interpretati fis-sens li jipprekludu li, fil-kuntest tal-eżami, mill-awtoritajiet nazzjonali kompetenti li jaġixxu taħt l-istħarriġ tal-qorti, tal-fatti u taċ-ċirkustanzi li jikkonċernaw l-allegata orjentazzjoni sesswali ta’ applikant għall-ażil, li l-applikazzjoni tiegħu hija bbażata fuq biża’ ta’ persekuzzjoni minħabba din l-orjentazzjoni, id-dikjarazzjonijiet ta’ dan l-applikant u l-provi dokumentali jew oħrajn prodotti insostenn tal-applikazzjoni tiegħu jkunu s-suġġett ta’ evalwazzjoni, mill-imsemmija awtoritajiet, permezz ta’ mistoqsijiet ibbażati biss fuq kunċetti sterjotipati assoċjati mal-omosesswali.
L-Artikolu 4 tad-Direttiva 2004/83, moqri fid-dawl tal-Artikolu 7 tal-Karta tad-Drittijiet Fundamentali tal-Unjoni Ewropea, għandu jiġi interpretat fis-sens li jipprekludi li, fil-kuntest ta’ dan l-eżami, l-awtoritajiet nazzjonali kompetenti jagħmlu mistoqsijiet iddettaljati dwar il-prattiki sesswali ta’ applikant għall-ażil.
L-Artikolu 4 tad-Direttiva 2004/83, moqri fid-dawl tal-Artikolu 1 tal-Karta tad-Drittijiet Fundamentali tal-Unjoni Ewropea, għandu jiġi interpretat fis-sens li jipprekludi li, fil-kuntest tal-imsemmi eżami, l-imsemmija awtoritajiet jaċċettaw provi, bħat-twettiq ta’ atti omosesswali mill-applikant għall-ażil ikkonċernat, li dan jiġi suġġett għal “testijiet” sabiex tiġi stabbilita l-omosesswalità tiegħu jew inkella li jipproduċi reġistrazzjonijiet vidjo ta’ tali atti.
L-Artikolu 4(3) tad-Direttiva 2004/83 kif ukoll l-Artikolu 13(3)(a) tad-Direttiva 2005/85 għandhom jiġu interpretati fis-sens li jipprekludu li, fil-kuntest tal-istess eżami, l-awtoritajiet nazzjonali kompetenti jiddeċiedu li d-dikjarazzjonijiet tal-applikant għall-ażil ikkonċernat ma jkunux kredibbli biss abbażi tal-fatt li huwa ma jkunx invoka l-allegata orjentazzjoni sesswali tiegħu fil-kuntest tal-ewwel okkażjoni mogħtija lilu sabiex jesponi r-raġunijiet ta’ persekuzzjoni.
