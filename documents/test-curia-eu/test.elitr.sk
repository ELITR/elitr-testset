UZNESENIE SÚDNEHO DVORA (tretia komora)
zo 17. januára 2012 (*)
Autorské práva – Informačná spoločnosť – Smernica 2001/29/ES – Článok 5 ods. 1 a 5 – Literárne a umelecké diela – Rozmnožovanie krátkych úryvkov z literárnych diel – Články z tlače – Dočasné a prechodné rozmnožovanie – Technologický proces spočívajúci v naskenovaní článkov, následnom prevedení na textový súbor, elektronickom spracovaní rozmnoženiny a uložení časti tejto rozmnoženiny – Dočasné úkony rozmnožovania, ktoré sú neoddeliteľnou a podstatnou súčasťou technologického procesu – Účel týchto úkonov spočívajúci v oprávnenom použití diela alebo predmetu ochrany – Samostatný hospodársky význam uvedených úkonov“
Vo veci C‑302/10,
ktorej predmetom je návrh na začatie prejudiciálneho konania podľa článku 267 ZFEÚ, podaný rozhodnutím Højesteret (Dánsko) zo 16. júna 2010 a doručený Súdnemu dvoru 18. júna 2010, ktorý súvisí s konaním:
Infopaq International A/S
proti
Danske Dagblades Forening,
SÚDNY DVOR (tretia komora),
v zložení: predseda tretej komory K. Lenaerts, sudcovia J. Malenovský (spravodajca), E. Juhász, G. Arestis a T. von Danwitz,
generálna advokátka: V. Trstenjak,
tajomník: A. Calot Escobar,
so zreteľom na písomnú časť konania,
so zreteľom na pripomienky, ktoré predložili:
Infopaq International A/S, v zastúpení: A. Jensen, advokat,
Danske Dagblades Forening, v zastúpení: M. Dahl Pedersen, advokat,
španielska vláda, v zastúpení: N. Díaz Abad, splnomocnená zástupkyňa,
Európska komisia, v zastúpení: J. Samnadda a H. Støvlbæk, splnomocnení zástupcovia,
so zreteľom na to, že Súdny dvor má v súlade s článkom 104 ods. 3 prvým pododsekom svojho rokovacieho poriadku v úmysle rozhodnúť odôvodneným uznesením,
vydal toto
Uznesenie
Návrh na začatie prejudiciálneho konania sa týka výkladu článku 5 odsekov 1 a 5 smernice Európskeho parlamentu a Rady 2001/29/ES z 22. mája 2001 o zosúladení niektorých aspektov autorských práv a s nimi súvisiacich práv v informačnej spoločnosti (Ú. v. ES L 167, s. 10; Mim. vyd. 17/001, s. 230).
Tento návrh bol podaný v rámci sporu medzi Infopaq International A/S (ďalej len „Infopaq“) a Danske Dagblades Forening (ďalej len „DDF“) z dôvodu zamietnutia žiadosti Infopaq, aby bolo rozhodnuté, že nepotrebuje získať súhlas majiteľov autorských práv na rozmnožovanie článkov z tlače automatickým technologickým procesom, ktorý spočíva v ich naskenovaní a prevedení na digitálne médium, ktoré je potom elektronicky spracované.
Právny rámec
Právo Únie
Smernica 2001/29 v odôvodneniach 4, 9 až 11, 21, 22, 31, ako aj 33 stanovuje:
Harmonizovaný právny rámec týkajúci sa autorských práv a s nimi súvisiacich práv bude prostredníctvom vyššej právnej istoty a zabezpečením vysokej úrovne ochrany duševného vlastníctva podporovať významné investície do tvorivosti a inovácie vrátane infraštruktúry sietí…
Akákoľvek harmonizácia autorských práv a s nimi súvisiacich práv musí byť založená na vysokej úrovni ochrany, pretože tieto práva sú podstatou pre duševnú tvorbu. …
Ak majú autori alebo výkonní umelci pokračovať vo svojej tvorivej a umeleckej práci, musia za používanie svojej práce dostávať primeranú odmenu…
Jedným z hlavných spôsobov zabezpečenia potrebných zdrojov pre európsku kultúrnu tvorivosť a produkciu a zabezpečenia nezávislosti a dôstojnosti umeleckých tvorcov a interpretov je prísny a účinný systém ochrany autorských práv a súvisiacich práv.
Táto smernica definuje rozsah činností, na ktoré sa vzťahuje právo reprodukcie vo vzťahu k rôznym užívateľom. To sa musí uskutočniť v súlade s acquis communautaire. Na zabezpečenie právnej istoty v rámci vnútorného trhu je potrebná široká definícia týchto činností.
Cieľ, ktorým je primeraná podpora šírenia kultúry sa nesmie dosahovať za cenu obetovania prísnej ochrany práv alebo tolerovaním nelegálnych foriem distribúcie falšovaných alebo pirátskych diel.
Je potrebné zabezpečiť primeranú rovnováhu práv a záujmov medzi rôznymi kategóriami nositeľov práv, ako aj medzi rôznymi kategóriami nositeľov práv a používateľmi predmetov ochrany.
Na výlučné právo rozmnožovania by sa mala vzťahovať výnimka, ktorá by umožnila… niektoré prípady dočasného rozmnožovania, ako sú napríklad prechodné alebo náhodné rozmnožovania tvoriace integrálnu alebo podstatnú časť technologického procesu a uskutočnené na jediný účel umožniť buď účinnú transmisiu v sieti medzi treťou stranou prostredníctvom sprostredkovateľa, alebo na oprávnené použitie diela, alebo iného predmetu ochrany. Dotknuté prípady rozmnožovania nesmú mať žiadnu vlastnú ekonomickú hodnotu. Do tej miery, pokiaľ spĺňajú tieto podmienky, môže táto výnimka zahŕňať také prípady, ktoré umožňujú prezeranie a tiež zrýchlené ukladanie do pamäte osobných počítačov vrátane tých, ktoré umožňujú plynulé fungovanie transmisných systémov, za podmienky, že sprostredkovateľ nemodifikuje danú informáciu a nezasahuje do oprávneného používania technológie na získavanie údajov o používaní informácie, ktorá je široko uznávaná a používaná v priemysle. Používanie sa musí považovať za oprávnené, keď je autorizované nositeľom práv alebo keď nie je obmedzené zákonom.“
Článok 1 ods. 1 smernice 2001/29 stanovuje:
Táto smernica sa týka právnej ochrany autorských práv a s nimi súvisiacich práv v rámci vnútorného trhu s osobitným dôrazom na informačnú spoločnosť.“
Podľa článku 2 písm. a) tejto smernice:
Členské štáty ustanovia výlučné právo udeliť súhlas alebo zakázať priame alebo nepriame, dočasné alebo trvalé rozmnožovanie akýmkoľvek spôsobom a akoukoľvek formou, v celku alebo v časti:
pre autorov k ich dielam“.
Článok 5 uvedenej smernice stanovuje:
Prípady dočasného rozmnožovania [dočasné úkony rozmnožovania – neoficiálny preklad] uvedené v článku 2, ktoré sú prechodné alebo náhodné/a/sú integrálnou alebo podstatnou časťou [náhodné a sú neoddeliteľnou a podstatnou súčasťou – neoficiálny preklad] technologického procesu a ktorých jediným účelom je umožniť:
transmisiu v sieti medzi tretími stranami cez sprostredkovateľa, alebo
oprávnené použitie
diela alebo iného predmetu ochrany, a ktoré nemá [nemajú – neoficiálny preklad] žiadny samostatný ekonomický [hospodársky – neoficiálny preklad] význam, je vyňaté z práva rozmnožovania [sú vylúčené z práva na rozmnožovanie – neoficiálny preklad] ustanoveného v článku 2.
Členské štáty môžu zabezpečiť [stanoviť – neoficiálny preklad] výnimky alebo obmedzenia práv poskytnutých podľa článkov [stanovených v článkoch – neoficiálny preklad] 2 a 3 v nasledujúcich prípadoch:
rozmnoženie v tlači, verejný prenos alebo sprístupňovanie zverejnených článkov o bežných hospodárskych, politických alebo náboženských témach alebo vysielaných diel alebo iných predmetov ochrany toho istého charakteru, v prípadoch, keď takéto použitie nie je výslovne vyhradené a pokiaľ je označený zdroj vrátane mena autora alebo použitie diel alebo iných predmetov ochrany v súvislosti so spravodajstvom o bežných udalostiach v rozsahu oprávnenom informatívnym účelom a pokiaľ je označený zdroj vrátane mena autora, ak sa neukáže, že to nie je možné;
citácie na účely kritiky alebo zhrnutia za podmienky, že sa vzťahujú na dielo alebo iný predmet ochrany, ktoré už boli v súlade so zákonom sprístupnené verejnosti, že je označený zdroj vrátane mena autora, pokiaľ sa neukáže, že to nie je možné a že ich použitie je v súlade so prípustnou praxou a v takom rozsahu, aký sa vyžaduje na tento osobitný účel;
Výnimky a obmedzenia ustanovené v odsekoch 1, 2, 3 a 4 sa budú uplatňovať iba v niektorých osobitných prípadoch, pri ktorých nedochádza ku konfliktu s bežným využívaním diela alebo predmetu ochrany a ktoré neodôvodnene nepoškodzujú oprávnené záujmy nositeľa práv [prípadoch, ktoré nie sú v rozpore s bežným použitím diela alebo iného predmetu ochrany a nespôsobujú nadmernú ujmu oprávneným záujmom majiteľov práva – neoficiálny preklad].“
Vnútroštátne právo
Články 2 a 5 ods. 1 smernice 2001/29 boli do dánskeho právneho poriadku prebraté § 2 a § 11a ods. 1 autorského zákona č. 395 (lov n° 395 om ophavsret) zo 14. júna 1995 (Lovtidende, 1995 A, s. 1796) v znení zmenenom, doplnenom a konsolidovanom najmä zákonom č. 1051 (lov n° 1051) zo 17. decembra 2002 (Lovtidende, 2002 A, s. 7881).
Spor vo veci samej a prejudiciálne otázky
Infopaq vykonáva činnosť monitorovania a analýzy tlače, ktorá spočíva v podstate vo vyhotovovaní zhrnutí vybraných článkov z dánskych denníkov a iných periodík. Tento výber článkov prebieha podľa tém vybratých zákazníkmi a uskutočňuje sa prostredníctvom procesu nazývaného „zbieranie údajov“. Zhrnutia sú zasielané zákazníkom elektronickou poštou.
DDF je profesijné združenie vydavateľov denníkov, ktorého cieľom je najmä poskytovať svojim členom poradenstvo vo všetkých otázkach týkajúcich sa autorských práv.
V roku 2005 sa DDF dozvedelo, že Infopaq na obchodné účely spracúva články vybraté z publikácií, a to bez súhlasu majiteľov autorských práv k týmto článkom. Keďže sa domnievalo, že na spracovanie článkov uvedeným postupom je takýto súhlas nevyhnutný, informovalo o svojom postoji Infopaq.
Proces zbierania údajov zahŕňa päť nasledujúcich fáz, ktoré podľa DDF vedú k štyrom úkonom rozmnožovania článkov z tlače.
Po prvé spolupracovníci Infopaq manuálne zaregistrujú dotknuté publikácie v elektronickej databáze.
Po druhé sa tieto publikácie skenujú po tom, ako sa odstrihne zadná časť publikácie, takže všetky strany pozostávajú z voľných listov. Bezprostredne pred naskenovaním publikácie sa z elektronickej databázy vyberie časť, ktorá sa má práve skenovať. Operácia umožní vytvoriť z každej strany publikácie súbor vo formáte TIFF („Tagged Image File Format“, ďalej len „súbor TIFF“). Po skončení tejto operácie je súbor TIFF prenesený na server OCR („Optical Character Recognition“ – optické rozpoznávanie písmen).
Po tretie tento server OCR prevedie súbor TIFF na dáta, ktoré môžu byť elektronicky spracované. V priebehu tohto procesu je obrázok každého písmena prevedený na elektronický kód, ktorý umožňuje počítaču rozpoznať jednotlivé písmená. Napríklad obraz písmen „TDC“ sa týmto postupom zmení do takej podoby, že počítač môže znak rozpoznať ako rad písmen „TDC“ a následne ho previesť do textového formátu, ktorý umožňuje počítaču čítať tento text. Tieto údaje sú uložené vo forme textového súboru, ktorý je čitateľný pre všetky textové procesory (ďalej len „textový súbor“). Proces OCR sa skončí vymazaním súboru TIFF.
Po štvrté sa textový súbor preskúma na účely nájdenia vopred určených kľúčových slov. V každom jednotlivom prípade je vytvorený súbor, ktorý uvádza názov, oddiel a číslo strany publikácie, na ktorej je uvedené kľúčové slovo, ako hodnotu vyjadrenú v percentách od 0 do 100, uvádzajúcu umiestnenie tohto kľúčového slova v texte, čím sa uľahčuje čítanie článku. Na zjednodušenie nájdenia kľúčového slova pri čítaní článku sa s kľúčovým slovom uloží päť slov, ktoré mu predchádzajú, a päť slov, ktoré po ňom nasledujú (ďalej len „úryvok pozostávajúci z jedenástich slov“). Postup sa skončí vymazaním textového súboru.
Po piate proces zbierania údajov sa zavŕši spracovaním prehľadu výsledkov pre každú stranu publikácie, na ktorej je uvedené kľúčové slovo. Prehľad výsledkov vyhľadávania môže mať nasledujúcu formu:
novembra 2005 – Dagbladet Arbejderen, strana 3:
TDC: 73 % ‚blížiaci sa predaj skupiny spoločností TDC, ktorá by mala byť odkúpená‘“.
Infopaq spochybnil, že by táto činnosť vyžadovala súhlas majiteľov autorských práv, a podal na Østre Landsret žalobu namierenú proti DDF, v ktorej navrhoval, aby bolo DDF nariadené uznať, že Infopaq má právo využívať proces uvedený vyššie bez súhlasu tohto profesijného združenia alebo jeho členov. Keďže Østre Landsret túto žalobu zamietol, Infopaq podal odvolanie na vnútroštátny súd.
Podľa vnútroštátneho súdu je nesporné, že sa súhlas majiteľov autorských práv nevyžaduje, pokiaľ ide o monitorovanie tlače a vypracúvanie zhrnutí novinových článkov, ak osoba fyzicky číta každú publikáciu, ak sú články vyberané manuálne na základe vopred určených kľúčových slov a autorovi zhrnutia je poskytnutý výsledok vyhľadávania vytvorený manuálne s vyznačením kľúčového slova v článku a umiestnením tohto článku v publikácii. Obdobne sa účastníci konania vo veci samej zhodujú v tom, že spracovanie zhrnutí je oprávnené a nevyžaduje súhlas majiteľov uvedených práv.
Takisto nie je sporné, že uvedený proces zbierania údajov zahŕňa dva úkony rozmnožovania, konkrétne vytvorenie súborov TIFF naskenovaním vytlačených novinových článkov a vytvorenie výsledných textových súborov prevedením súborov TIFF. Okrem toho je nesporné, že tento proces vedie k rozmnoženiu častí článkov prevedených do elektronickej formy, keďže úryvok pozostávajúci z jedenástich slov je uložený do pamäte počítača a týchto jedenásť slov je vytlačených na papieri.
Účastníci vo veci samej sa však nezhodujú v otázke, či tieto dva uvedené úkony predstavujú úkony rozmnožovania stanovené v článku 2 smernice 2001/29. Nemajú rovnaký názor ani na to, či sa na všetky úkony dotknuté vo veci samej vzťahuje výnimka z práva na rozmnožovanie stanovená v článku 5 ods. 1 tejto smernice.
Za týchto okolností Højesteret 21. decembra 2007 rozhodol prerušiť konanie a položiť Súdnemu dvoru trinásť prejudiciálnych otázok, ktoré sa týkali výkladu článku 2 písm. a) a článku 5 ods. 1 a 5 uvedenej smernice.
Súdny dvor na tieto otázky odpovedal rozsudkom zo 16. júla 2009, Infopaq International (C‑5/08, Zb. s. I‑6569), v ktorom na jednej strane rozhodol, že na úkon vykonaný v rámci procesu zbierania údajov, ktorý spočíva v uložení úryvku z chráneného diela pozostávajúceho z jedenástich slov do pamäte počítača a jeho vytlačení, sa môže vzťahovať pojem rozmnožovanie časti v zmysle článku 2 smernice 2001/29, pokiaľ – čo prináleží overiť vnútroštátnemu súdu – takto prebraté prvky vyjadrujú vlastnú duševnú tvorbu ich autora. Na druhej strane Súdny dvor dospel k záveru, že aj keď článok 5 ods. 1 tejto smernice umožňuje vylúčiť z práva na rozmnožovanie dočasné alebo náhodné úkony rozmnožovania, posledný úkon v procese zbierania údajov dotknutý v prejednávanej veci, v priebehu ktorého Infopaq vytlačil úryvky pozostávajúce z jedenástich slov, nepredstavoval takýto prechodný alebo náhodný úkon rozmnoženia. V dôsledku toho teda Súdny dvor rozhodol, že tento úkon, ako ani proces zbierania údajov, ktorého bol tento úkon súčasťou, sa nemohli uskutočňovať bez súhlasu majiteľov autorského práva.
V nadväznosti na tento rozsudok sa však Højesteret domnieval, že bude musieť rozhodnúť ešte aj o otázke, či Infopaq porušil smernicu 2001/29 tým, že uvedený proces vykonával s výnimkou vytlačenia úryvku pozostávajúceho z jedenástich slov, a teda že sa obmedzil na vykonávanie prvých troch úkonov rozmnožovania. V dôsledku toho Højesteret rozhodol prerušiť konanie a položiť Súdnemu dvoru nasledujúce prejudiciálne otázky:
Je pri posudzovaní toho, či môže byť úkon rozmnožovania považovaný za ‚neoddeliteľnú a podstatnú súčasť technologického procesu‘ v zmysle článku 5 ods. 1 smernice 2001/29, potrebné prihliadať na štádium technologického procesu, v ktorom bol uskutočnený?
Možno považovať úkon rozmnožovania za ‚neoddeliteľnú a podstatnú súčasť technologického procesu‘, ak spočíva v skenovaní celých článkov z publikácií, ktoré sa vykonáva ručne a ktorým sa uvedené články menia z tlačenej formy do elektronickej formy?
Vzťahuje sa pojem ‚oprávnené použitie‘ v článku 5 ods. 1 smernice 2001/29 ma akúkoľvek formu použitia, ktorá nevyžaduje súhlas majiteľa autorského práva?
Môže sa pojem ‚oprávnené použitie‘ podľa článku 5 ods. 1 smernice 2001/29 vzťahovať na skenovanie celých článkov z publikácií podnikateľom a následné spracovanie rozmnoženiny na účely spracovania zhrnutí týmto podnikateľom, aj keď majitelia autorských práv neposkytli na takéto úkony súhlas, v prípade, ak sú všetky ďalšie podmienky vyžadované týmto ustanovením splnené?
Má skutočnosť, že po skončení procesu zbierania údajov je jedenásť slov uložených, vplyv na odpoveď na túto otázku?
Podľa akých kritérií možno posúdiť, či majú dočasné úkony rozmnožovania ‚samostatný hospodársky význam‘ v zmysle článku 5 ods. 1 smernice 2001/29, pokiaľ sú ďalšie podmienky podľa tohto ustanovenia splnené?
Je potrebné prihliadať na rast produktivity dosiahnutý užívateľom pri dočasných úkonoch rozmnožovania na účely posúdenia otázky, či majú úkony ‚samostatný hospodársky význam‘ v zmysle článku 5 ods. 1 smernice 2001/29?
Môže byť skenovanie celých článkov z publikácií podnikateľom a následné spracovanie rozmnoženiny považované za ‚niektoré osobitné prípady, ktoré nie sú v rozpore s bežným použitím‘ uvedených článkov a ktoré ‚nespôsobujú nadmernú ujmu oprávneným záujmom majiteľa práva‘, v zmysle článku 5 ods. 5 smernice 2001/29, pokiaľ sú podmienky podľa jej odseku 1 splnené?
Má skutočnosť, že po skončení procesu zbierania údajov je jedenásť slov uložených, vplyv na odpoveď na túto otázku?“
O prejudiciálnych otázkach
V súlade s článkom 104 ods. 3 prvým pododsekom Rokovacieho poriadku Súdneho dvora, ak môže byť odpoveď na prejudiciálnu otázku jednoznačne vyvodená z judikatúry, Súdny dvor môže po vypočutí generálneho advokáta kedykoľvek rozhodnúť odôvodneným uznesením, ktoré obsahuje odkaz na danú judikatúru. Tak je to aj v prejednávanej veci.
Úvodné pripomienky
Podľa článku 5 ods. 1 smernice 2001/29 je úkon rozmnožovania vylúčený z práva na rozmnožovanie stanoveného v článku 2 tejto smernice, len ak spĺňa päť podmienok, a to ak je uvedený úkon:
dočasný,
prechodný alebo náhodný,
neoddeliteľnou a podstatnou súčasťou technologického procesu,
jediným účelom je umožniť transmisiu v sieti medzi tretími stranami cez sprostredkovateľa alebo oprávnené použitie diela či iného predmetu ochrany a
nemá žiadny samostatný hospodársky význam.
Na jednej strane je potrebné uviesť, že tieto podmienky sú kumulatívne v tom zmysle, že nedodržanie jednej z nich vedie k tomu, že úkon rozmnožovania nie je podľa článku 5 ods. 1 smernice 2001/29 vylúčený z práva na rozmnožovanie stanoveného v jej článku 2 (rozsudok Infopaq International, už citovaný, bod 55).
Na druhej strane z judikatúry Súdneho dvora vyplýva, že vyššie uvedené podmienky sa musia vykladať striktne, pretože článok 5 ods. 1 tejto smernice predstavuje výnimku zo všeobecného pravidla zavedeného touto smernicou, ktoré vyžaduje, aby majiteľ autorského práva povolil akékoľvek rozmnožovanie svojho chráneného diela (pozri rozsudky Infopaq International, už citovaný, body 56 a 57, ako aj zo 4. októbra 2011, Football Association Premier League a i., C‑403/08 a C‑429/08, Zb. s. I‑9083, bod 162).
V tomto kontexte je potrebné preskúmať prejudiciálne otázky, ktorými chce vnútroštátny súd zistiť, či úkony rozmnožovania vykonané v priebehu technologického procesu, akými sú úkony dotknuté vo veci samej, spĺňajú tretiu až piatu podmienku stanovené v článku 5 ods. 1 smernice 2001/29, ako aj podmienky stanovené v článku 5 ods. 5 tejto smernice. Návrh na začatie prejudiciálneho konania sa naproti tomu netýka prvej a druhej podmienky podľa článku 5 ods. 1 uvedenej smernice, keďže Súdny dvor o týchto podmienkach už rozhodol v bodoch 61 až 71 už citovaného rozsudku Infopaq International.
O prvej a druhej otázke, týkajúcich sa podmienky, podľa ktorej musia byť úkony rozmnožovania neoddeliteľnou a podstatnou súčasťou technologického procesu
Svojou prvou a druhou otázkou, ktoré je potrebné preskúmať spoločne, sa vnútroštátny súd v podstate pýta, či sa má článok 5 ods. 1 smernice 2001/29 vykladať v tom zmysle, že dočasné úkony rozmnožovania vykonané v procese zbierania údajov, akými sú úkony dotknuté vo veci samej, spĺňajú podmienku, podľa ktorej musia byť tieto úkony neoddeliteľnou a podstatnou súčasťou technologického procesu. V tejto súvislosti sa vnútroštátny súd pýta, či je potrebné prihliadať na štádium technologického procesu, počas ktorého sa tieto úkony uskutočňujú, ako aj na skutočnosť, že uvedený technologický proces zhŕňa zásah človeka.
Pojem „neoddeliteľná a podstatná súčasť technologického procesu“ vyžaduje, aby sa dočasné úkony rozmnožovania uskutočňovali úplne v rámci vykonania technologického procesu, a teda aby neboli úplne alebo čiastočne uskutočňované mimo takého procesu. Tento pojem takisto vyžaduje, aby bolo uskutočnenie dočasného úkonu rozmnožovania nevyhnutné v tom zmysle, že dotknutý technologický proces by bez tohto úkonu nemohol správne a účinne fungovať (pozri v tomto zmysle rozsudok Infopaq International, už citovaný, bod 61).
Okrem toho vzhľadom na to, že článok 5 ods. 1 smernice 2001/29 nespresňuje, v ktorom štádiu technologického procesu sa musia dočasné úkony rozmnožovania uskutočniť, nemožno vylúčiť, že takýmto úkonom sa môže tento postup začínať alebo sa končiť.
Obdobne nič v tomto ustanovení nenaznačuje, že by technologický proces nesmel zhŕňať žiadny zásah človeka, konkrétne že by bolo vylúčené, aby sa tento proces začínal ručne na účely vytvorenia prvej dočasnej rozmnoženiny.
V tomto prípade je potrebné pripomenúť, že dotknutý technologický proces spočíva vo vykonávaní elektronického a automatického vyhľadávania v článkoch z tlače, v označovaní a vo vypisovaní vopred určených kľúčových slov, aby sa zefektívnilo spracovanie zhrnutí týchto článkov.
V tomto rámci dochádza postupne k trom úkonom rozmnožovania. Tie sa uskutočňujú vytvorením súboru TIFF, následne textového súboru a napokon vytvorením súboru obsahujúceho úryvok pozostávajúci z jedenástich slov.
V tejto súvislosti je nesporné, že žiadny z týchto úkonov sa neuskutočňuje mimo uvedeného technologického procesu.
Ďalej, s prihliadnutím na úvahy vyjadrené v bodoch 30 až 32 tohto uznesenia, je irelevantné, že tento technologický proces sa začína ručným vkladaním článkov z tlače do skenovacieho zariadenia s cieľom vytvoriť prvú dočasnú rozmnoženinu – súbor TIFF – a že sa končí dočasným úkonom rozmnožovania, teda vytvorením súboru, ktorý obsahuje úryvok pozostávajúci z jedenástich slov.
Nakoniec je potrebné poukázať na to, že predmetný technologický proces by bez dotknutých úkonov rozmnožovania nemohol správne a účinne fungovať. Tento proces má totiž za cieľ označiť vopred určené kľúčové slová v článkoch z tlače a ich úryvky uložiť na elektronický nosič. Elektronické vyhľadávanie teda vyžaduje prevedenie týchto článkov z papierovej podoby do formy elektronických dát, pričom takéto prevedenie je nevyhnutné na rozoznanie uvedených dát, označenie kľúčových slov a vytvorenie úryvkov s týmito slovami.
Na rozdiel od toho, čo tvrdí DDF, tento záver nie je vyvrátený skutočnosťou, že zhrnutia článkov z tlače by bolo možné spracúvať aj bez rozmnožovania. V tejto súvislosti stačí uviesť, že takéto zhrnutie sa vypracúva mimo uvedeného procesu, keďže nasleduje až po ňom, a teda nie je relevantné pre posúdenie, či takýto proces môže správne a účinne fungovať bez dotknutých úkonov rozmnožovania.
Vzhľadom na predchádzajúce je potrebné na prvú a druhú otázku odpovedať tak, že článok 5 ods. 1 smernice 2001/29 sa má vykladať v tom zmysle, že dočasné úkony rozmnožovania vykonané v procese zbierania údajov, akými sú úkony dotknuté vo veci samej, spĺňajú podmienku, podľa ktorej tieto úkony musia byť neoddeliteľnou a podstatnou súčasť technologického procesu, bez ohľadu na skutočnosť, že tento proces sa nimi začína alebo sa končí a že zahŕňajú zásah človeka.
O tretej a štvrtej otázke, týkajúcich sa podmienky, podľa ktorej musia úkony rozmnožovania sledovať jediný účel, a to umožniť prenos diela alebo predmetu ochrany v sieti medzi tretími stranami cez sprostredkovateľa alebo oprávnené použitie takéhoto diela či predmetu
Svojou treťou a štvrtou otázkou, ktoré je potrebné preskúmať spoločne, sa vnútroštátny súd v podstate pýta, či sa má článok 5 ods. 1 smernice 2001/29 vykladať v tom zmysle, že dočasné úkony rozmnožovania vykonané v procese zbierania údajov, akými sú úkony dotknuté vo veci samej, spĺňajú podmienku, podľa ktorej musia úkony rozmnožovania sledovať jediný účel, a to umožniť prenos diela alebo predmetu ochrany v sieti medzi tretími stranami cez sprostredkovateľa alebo oprávnené použitie takéhoto diela či predmetu.
Najprv je potrebné zdôrazniť, že dotknuté úkony rozmnožovania nemajú za cieľ umožniť prenos v sieti medzi tretími stranami cez sprostredkovateľa. Za týchto podmienok je potrebné preskúmať, či jediný účel týchto úkonov spočíva v umožnení oprávneného použitia diela alebo predmetu ochrany.
V tejto súvislosti, ako to vyplýva z odôvodnenia 33 smernice 2001/29, sa použitie považuje za oprávnené, keď ho povolí majiteľ predmetného práva alebo keď ho neobmedzuje uplatniteľná právna úprava (rozsudok Football Association Premier League a i., už citovaný, bod 168).
V konaní vo veci samej je na jednej strane potrebné poukázať na to, že v situácii uvádzanej vnútroštátnym súdom, keď došlo k upusteniu od posledného úkonu v rámci technologického procesu zbierania údajov, čiže vytlačenia úryvku pozostávajúceho z jedenástich slov, je cieľom dotknutého technologického procesu, vrátane vytvorenia súboru TIFF, vytvorenia textového súboru a súboru obsahujúceho úryvok pozostávajúci z jedenástich slov, umožniť efektívnejšie spracovanie zhrnutí článkov z tlače, a teda ich použitie. Na druhej strane nič v spise predloženom Súdnemu dvoru nenasvedčuje, že by mal výsledok technologického procesu, teda úryvok pozostávajúci z jedenástich slov, umožniť iné použitie.
Pokiaľ ide o oprávnenosť alebo neoprávnenosť uvedeného použitia, je nesporné, že spracovanie zhrnutí článkov z tlače nie je v prejednávanej veci povolené majiteľmi autorských práv k týmto článkom. Vzhľadom na to je potrebné uviesť, že takáto činnosť nie je obmedzená právnou úpravou Únie. Okrem toho zo súhlasných tvrdení Infopaq a DDF vyplýva, že spracovanie uvedeného zhrnutia nie je činnosť, ktorú by obmedzovala dánska právna úprava.
Za týchto podmienok uvedené použitie nemožno považovať za neoprávnené.
Vzhľadom na predchádzajúce je potrebné na tretiu a štvrtú otázku odpovedať tak, že článok 5 ods. 1 smernice 2001/29 sa má vykladať v tom zmysle, že dočasné úkony rozmnožovania vykonané v procese zbierania údajov, akými sú úkony dotknuté vo veci samej, spĺňajú podmienku, podľa ktorej úkony rozmnožovania musia sledovať jediný účel, a to umožniť oprávnené použitie diela alebo predmetu ochrany.
O piatej a šiestej otázke, týkajúcich sa podmienky, podľa ktorej úkony rozmnožovania nesmú mať samostatný hospodársky význam
S prihliadnutím na celkový kontext konania vo veci samej, ako aj na rozsah predchádzajúcich otázok je potrebné chápať piatu a šiestu otázku ako otázky týkajúce sa toho, či dočasné úkony rozmnožovania vykonané v procese zbierania údajov, akými sú úkony dotknuté vo veci samej, spĺňajú podmienku stanovenú v článku 5 ods. 1 smernice 2001/29, podľa ktorej úkony rozmnožovania nesmú mať samostatný hospodársky význam.
V tejto súvislosti je potrebné pripomenúť, že dočasné úkony rozmnožovania v zmysle uvedeného článku 5 ods. 1 majú za cieľ umožniť prístup k chráneným dielam a ich použitie. Keďže tieto diela majú vlastnú hospodársku hodnotu, ich sprístupnenie a použitie má nevyhnutne hospodársky význam (pozri v tomto zmysle rozsudok Football Association Premier League a i., už citovaný, bod 174).
Okrem toho, ako vyplýva z odôvodnenia 33 smernice 2001/29, dočasné úkony rozmnožovania – rovnako ako úkony, ktoré umožňujú „browsing“ a „caching“ – majú za cieľ uľahčiť použitie diela alebo toto použitie zefektívniť. Súčasťou týchto úkonov je teda umožniť uskutočnenie rastu produktivity v rámci takéhoto použitia a v dôsledku toho zvýšiť zisk alebo znížiť výrobné náklady.
Uvedené úkony však nesmú mať samostatný hospodársky význam v tom zmysle, že hospodárske zvýhodnenie vyplývajúce z ich vykonania nesmie byť odlišné ani oddeliteľné od hospodárskeho zvýhodnenia vyplývajúceho z oprávneného použitia dotknutého diela a nesmie prinášať dodatočné hospodárske zvýhodnenie, ktoré by presahovalo rozsah zvýhodnenia vyplývajúceho z uvedeného použitia chráneného diela (pozri v tomto zmysle rozsudok Football Association Premier League a i., už citovaný, bod 175).
Rast produktivity vyplývajúci z vykonania takých dočasných úkonov rozmnožovania, akými sú úkony dotknuté vo veci samej, nemá takýto samostatný hospodársky význam, pokiaľ sa hospodárske zvýhodnenie vyplývajúce z ich uplatnenia prejaví až pri použití rozmnoženého predmetu, takže toto zvýhodnenie nie je ani odlišné, ani oddeliteľné od zvýhodnenia vyplývajúceho z jeho použitia.
Naproti tomu zvýhodnenie vyplývajúce z dočasného úkonu rozmnožovania je odlišné a oddeliteľné, ak môže pôvodca tohto úkonu dosiahnuť zisk na základe hospodárskeho využitia samotných dočasných rozmnoženín.
To platí aj v prípade, že dočasné úkony rozmnožovania vedú k takej zmene rozmnoženého predmetu, ktorá existuje v okamihu začatia dotknutého technologického procesu, pretože cieľom uvedených úkonov už nie je uľahčiť jeho použitie, ale použitie iného predmetu.
V dôsledku toho je na piatu a šiestu otázku potrebné odpovedať tak, že článok 5 ods. 1 smernice 2001/29 sa má vykladať v tom zmysle, že dočasné úkony rozmnožovania vykonané v procese zbierania údajov, akými sú úkony dotknuté vo veci samej, spĺňajú podmienku, podľa ktorej tieto úkony nesmú mať samostatný hospodársky význam, pokiaľ vykonanie týchto úkonov neumožňuje dosiahnuť dodatočný prospech, ktorý by presahoval prospech vyplývajúci z oprávneného použitia chráneného diela, a pokiaľ dočasné úkony rozmnožovania nevedú k zmene tohto diela.
O siedmej otázke, týkajúcej sa podmienky, podľa ktorej úkony rozmnožovania nesmú byť v rozpore s bežným použitím diela ani spôsobovať nadmernú ujmu oprávneným záujmom majiteľa práva
Svojou siedmou otázkou sa vnútroštátny súd v podstate pýta, či sa má článok 5 ods. 5 smernice 2001/29 vykladať v tom zmysle, že dočasné úkony rozmnožovania vykonané v procese zbierania údajov, akými sú úkony dotknuté vo veci samej, spĺňajú podmienku, podľa ktorej úkony rozmnožovania nesmú byť v rozpore s bežným použitím diela ani spôsobovať nadmernú ujmu oprávneným záujmom majiteľa práva.
V tejto súvislosti stačí konštatovať, že ak tieto úkony rozmnožovania spĺňajú všetky podmienky podľa článku 5 ods. 1 smernice 2001/29, tak ako sú vykladané v judikatúre Súdneho dvora, treba sa domnievať, že nie sú v rozpore s bežným použitím diela ani nespôsobujú nadmernú ujmu oprávneným záujmom majiteľa práva (pozri rozsudok Football Association Premier League a i., už citovaný, bod 181).
V dôsledku toho je na siedmu otázku potrebné odpovedať tak, že článok 5 ods. 5 smernice 2001/29 sa má vykladať v tom zmysle, že dočasné úkony rozmnožovania vykonané v procese zbierania údajov, akými sú úkony dotknuté vo veci samej, sa majú považovať za úkony, ktoré spĺňajú podmienku, podľa ktorej úkony rozmnožovania nesmú byť v rozpore s bežným použitím diela ani spôsobovať nadmernú ujmu oprávneným záujmom majiteľa práva, pokiaľ spĺňajú všetky podmienky stanovené v článku 5 ods. 1 tejto smernice.
O trovách
Vzhľadom na to, že konanie pred Súdnym dvorom má vo vzťahu k účastníkom konania vo veci samej incidenčný charakter a bolo začaté v súvislosti s prekážkou postupu v konaní pred vnútroštátnym súdom, o trovách konania rozhodne tento vnútroštátny súd. Iné trovy konania, ktoré vznikli v súvislosti s predložením pripomienok Súdnemu dvoru a nie sú trovami uvedených účastníkov konania, nemôžu byť nahradené.
Z týchto dôvodov Súdny dvor (tretia komora) rozhodol takto:
Článok 5 ods. 1 smernice Európskeho parlamentu a Rady 2001/29/ES z 22. mája 2001 o zosúladení niektorých aspektov autorských práv a s nimi súvisiacich práv v informačnej spoločnosti sa má vykladať v tom zmysle, že dočasné úkony rozmnožovania vykonané v procese nazývanom „zbieranie údajov“, akými sú úkony dotknuté vo veci samej,
spĺňajú podmienku, podľa ktorej tieto úkony musia byť neoddeliteľnou a podstatnou súčasťou technologického procesu, bez ohľadu na skutočnosť, že tento proces sa nimi začína alebo sa končí a že zahŕňajú zásah človeka,
spĺňajú podmienku, podľa ktorej úkony rozmnožovania musia sledovať jediný účel, a to umožniť oprávnené použitie diela alebo predmetu ochrany,
spĺňajú podmienku, podľa ktorej tieto úkony nesmú mať samostatný hospodársky význam, pokiaľ vykonanie týchto úkonov neumožňuje dosiahnuť dodatočný prospech, ktorý by presahoval prospech vyplývajúci z oprávneného použitia chráneného diela, a pokiaľ dočasné úkony rozmnožovania nevedú k zmene tohto diela.
Článok 5 ods. 5 smernice 2001/29 sa má vykladať v tom zmysle, že dočasné úkony rozmnožovania vykonané v procese nazývanom „zbieranie údajov“, akými sú úkony dotknuté vo veci samej, sa majú považovať za úkony, ktoré spĺňajú podmienku, podľa ktorej úkony rozmnožovania nesmú byť v rozpore s bežným použitím diela ani spôsobovať nadmernú ujmu oprávneným záujmom majiteľa práva, pokiaľ spĺňajú všetky podmienky stanovené v článku 5 ods. 1 tejto smernice.
Podpisy
ROZSUDOK SÚDNEHO DVORA (veľká komora)
z 24. januára 2012 ( *1 )
Sociálna politika — Smernica 2003/88/ES — Článok 7 — Právo na platenú dovolenku za kalendárny rok — Podmienka vzniku práva stanovená vnútroštátnou právnou úpravou — Neprítomnosť pracovníka — Dĺžka trvania práva na dovolenku v závislosti od povahy neprítomnosti — Vnútroštátna právna úprava odporujúca smernici 2003/88 — Úloha vnútroštátneho súdu“
Vo veci C-282/10,
ktorej predmetom je návrh na začatie prejudiciálneho konania podľa článku 267 ZFEÚ, podaný rozhodnutím Cour de cassation (Francúzsko) z 2. júna 2010 a doručený Súdnemu dvoru 7. júna 2010, ktorý súvisí s konaním:
Maribel Dominguez
proti
Centre informatique du Centre Ouest Atlantique,
Préfet de la région Centre,
SÚDNY DVOR (veľká komora),
v zložení: predseda V. Skouris, predsedovia komôr A. Tizzano, J. N. Cunha Rodrigues, K. Lenaerts a U. Lõhmus, sudcovia A. Rosas, E. Levits (spravodajca), A. Ó Caoimh, L. Bay Larsen, T. von Danwitz a A. Arabadžiev,
generálna advokátka: V. Trstenjak,
tajomník: R. Şereş, referentka,
so zreteľom na písomnú časť konania a po pojednávaní zo 17. mája 2011,
so zreteľom na pripomienky, ktoré predložili:
M. Dominguez, v zastúpení: H. Masse-Dessen a V. Lokiec, advokáti,
Centre informatique du Centre Ouest Atlantique, v zastúpení: D. Célice, advokát,
francúzska vláda, v zastúpení: G. de Bergues, A. Czubinski a N. Rouam, splnomocnení zástupcovia,
dánska vláda, v zastúpení: S. Juul Jørgensen, splnomocnený zástupca,
holandská vláda, v zastúpení: C. Wissels a M. Noort, splnomocnené zástupkyne,
Európska komisia, v zastúpení: M. van Beek a M. Van Hoof, splnomocnení zástupcovia,
po vypočutí návrhov generálnej advokátky na pojednávaní 8. septembra 2011,
vyhlásil tento
Rozsudok
Návrh na začatie prejudiciálneho konania sa týka výkladu článku 7 smernice Európskeho parlamentu a Rady 2003/88/ES zo 4. novembra 2003 o niektorých aspektoch organizácie pracovného času (Ú. v. EÚ L 299, s. 9; Mim. vyd. 05/004, s. 381).
Tento návrh bol podaný v rámci sporu, ktorého účastníkmi sú M. Dominguez a jej zamestnávateľ Centre informatique du Centre Ouest Atlantique (ďalej len „CICOA“), vo veci žiadosti M. Dominguezovej o priznanie nároku na platenú dovolenku za kalendárny rok za obdobie od novembra 2005 do januára 2007, ktorú nevyčerpala z dôvodu práceneschopnosti v dôsledku úrazu, a subsidiárne o vyplatenie kompenzačnej náhrady.
Právny rámec
Právna úprava Únie
Článok 1 smernice 2003/88 stanovuje:
Účel a rozsah pôsobnosti
Táto smernica ustanovuje minimálne požiadavky na bezpečnosť a ochranu zdravia pre organizáciu pracovného času.
Táto smernica sa vzťahuje na:
minimálne doby… ročnej dovolenky…
…“
Článok 7 tejto smernice znie:
Ročná dovolenka
Členské štáty prijmú nevyhnutné opatrenia zabezpečujúce, že každý pracovník bude mať nárok na platenú ročnú dovolenku v trvaní najmenej štyroch týždňov v súlade s podmienkami pre vznik nároku a pre poskytnutia takej dovolenky, ustanovenými vnútroštátnymi právnymi predpismi a/alebo praxou.
Namiesto minimálnej doby ročnej platenej dovolenky nemôže byť vyplatená peňažná náhrada, s výnimkou prípadov skončenia pracovného pomeru.“
Článok 15 tejto smernice stanovuje:
Priaznivejšie ustanovenia
Táto smernica nemá vplyv na právo členských štátov uplatňovať alebo prijímať zákony, iné právne predpisy alebo správne opatrenia, ktoré sú priaznivejšie pre ochranu bezpečnosti a zdravia pracovníkov alebo ktoré umožňujú alebo dovoľujú uplatňovanie kolektívnych zmlúv alebo dohôd uzavretých medzi sociálnymi partnermi, ktoré sú priaznivejšie pre ochranu bezpečnosti a zdravia pracovníkov.“
Článok 17 smernice 2003/88 stanovuje, že členské štáty sa môžu odchýliť od niektorých ustanovení tejto smernice. Od článku 7 uvedenej smernice nie je prípustná nijaká odchýlka.
Vnútroštátna právna úprava
Článok L. 223-2 prvý odsek Zákonníka práce stanovuje:
Pracovník, ktorý preukáže, že počas referenčného roka bol zamestnaný u toho istého zamestnávateľa počas obdobia, ktoré zodpovedá aspoň jednému mesiacu výkonu práce, má právo na dovolenku v dĺžke dva a pol pracovného dňa za mesiac práce, pričom celková dĺžka nárokovateľnej dovolenky nesmie prekročiť tridsať pracovných dní.“
Podľa článku L. 223-4 Zákonníka práce:
Za mesiac výkonu práce sa na účely určenia dĺžky dovolenky považuje obdobie štyroch týždňov alebo dvadsiatich štyroch dní práce. Obdobia platenej dovolenky, náhradné voľno…, obdobia materskej dovolenky…, dni pracovného voľna získané z dôvodu skrátenia pracovného času a obdobie prerušenia výkonu pracovnej zmluvy z dôvodu pracovného úrazu alebo choroby z povolania v maximálnej neprerušenej dĺžke jedného roka sa považujú za výkon práce…“.
Článok XIV vzorového nariadenia pripojeného k národnej kolektívnej zmluve zamestnancov orgánov sociálneho zabezpečenia v štvrtom odseku stanovuje:
Nárok na dovolenku za kalendárny rok nevzniká v roku vymedzenom neprítomnosťami z dôvodu choroby alebo dlhodobej choroby, ktorá spôsobila prerušenie práce v dĺžke dvanásť a viac po sebe nasledujúcich mesiacov, … tento nárok opätovne vzniká v deň opätovného nástupu do práce, pričom dĺžka dovolenky sa určí pomerne k času výkonu práce, na základe ktorého ešte nebola priznaná dovolenka za kalendárny rok.“
Spor vo veci samej a prejudiciálne otázky
Na M. Dominguezovú, ktorú CICOA zamestnáva od roku 1987, sa vzťahuje národná kolektívna zmluva zamestnancov orgánov sociálneho zabezpečenia. Z dôvodu úrazu, ktorý utrpela počas cesty zo svojho bydliska na pracovisko, bola od 3. novembra 2005 do 7. januára 2007 práceneschopná.
M. Dominguez sa obrátila na pracovný súd a následne na Cour d’appel de Limoges, aby jej bol priznaný nárok na 22,5 dňa platenej dovolenky za toto obdobie a subsidiárne na vyplatenie kompenzačnej náhrady.
Keďže uvedené súdy zamietli návrhy zamestnankyne, M. Dominguez podala kasačný opravný prostriedok. Tvrdí, že úraz na ceste do zamestnania je pracovným úrazom, na ktorý sa uplatní rovnaká právna úprava ako v prípade pracovného úrazu. Podľa článku L. 223-4 Zákonníka práce treba pri výpočte platenej dovolenky posudzovať obdobie prerušenia jej pracovnej zmluvy v dôsledku úrazu na ceste do zamestnania rovnako ako skutočný výkon práce.
Cour de cassation vzhľadom na judikatúru Súdneho dvora týkajúcu sa článku 7 smernice 2003/88 vyjadril pochybnosti o zlučiteľnosti relevantných vnútroštátnych ustanovení s týmto článkom.
Za týchto okolností Cour de cassation rozhodol prerušiť konanie a položiť Súdnemu dvoru tieto prejudiciálne otázky:
Má sa článok 7 ods. 1 smernice… 2003/88… vykladať v tom zmysle, že bráni vnútroštátnym ustanoveniam alebo praxi, podľa ktorých právo na platenú dovolenku za kalendárny rok podlieha podmienke skutočného výkonu práce v minimálnej dĺžke desať dní (alebo jeden mesiac) počas referenčného obdobia?
V prípade kladnej odpovede, ukladá článok 7 smernice… 2003/88…, ktorý ukladá zamestnávateľovi osobitnú povinnosť tým, že zakladá právo na platenú dovolenku zamestnanca, ktorý nebol zo zdravotných dôvodov prítomný v práci počas obdobia jedného roka a viac, vnútroštátnemu súdu, ktorý rozhoduje o spore medzi jednotlivcami, povinnosť neuplatniť odporujúce vnútroštátne ustanovenie, podľa ktorého vznik práva na platenú dovolenku za kalendárny rok v tomto prípade podlieha podmienke skutočného výkonu práce v minimálnej dĺžke desať dní počas referenčného roka?
Vzhľadom na to, že článok 7 smernice… 2003/88… nerozlišuje medzi pracovníkmi podľa toho, či ich neprítomnosť na pracovisku počas referenčného obdobia bola spôsobená pracovným úrazom, chorobou z povolania, úrazom na ceste do zamestnania a späť alebo chorobou, ktorá nie je chorobou z povolania, majú pracovníci podľa tohto predpisu právo na platenú dovolenku v rovnakej dĺžke bez ohľadu na príčinu ich neprítomnosti zo zdravotných dôvodov, alebo sa má tento predpis vykladať v tom zmysle, že nebráni tomu, aby sa dĺžka platenej dovolenky mohla líšiť podľa príčiny neprítomnosti zamestnanca, ak vnútroštátne právo za určitých podmienok stanovuje platenú dovolenku za kalendárny rok, ktorá prekračuje minimálnu dĺžku štyroch týždňov stanovenú smernicou [2003/88]?“
O prvej otázke
Svojou prvou otázkou sa vnútroštátny súd v podstate pýta, či sa má článok 7 ods. 1 smernice 2003/88 vykladať v tom zmysle, že bráni vnútroštátnym ustanoveniam alebo vnútroštátnej praxi, podľa ktorých právo na platenú dovolenku za kalendárny rok podlieha podmienke skutočného výkonu práce v minimálnej dĺžke desať dní alebo jeden mesiac počas referenčného obdobia.
V tejto súvislosti treba pripomenúť, že podľa ustálenej judikatúry musí byť právo na platenú dovolenku za kalendárny rok každého pracovníka považované za mimoriadne dôležitú zásadu sociálneho práva Únie, od ktorej sa nemožno odchýliť a ktorú príslušné vnútroštátne orgány môžu uplatňovať len v hraniciach výslovne vytýčených smernicou Rady 93/104/ES z 23. novembra 1993 o niektorých aspektoch organizácie pracovného času (Ú. v. ES L 307, s. 18; Mim. vyd. 05/002, s. 197), ktorá bola kodifikovaná smernicou 2003/88 (pozri rozsudky z 26. júna 2001, BECTU, C-173/99, Zb. s. I-4881, bod 43; z 20. januára 2009, Schultz-Hoff a i., C-350/06 a C-520/06, Zb. s. I-179, bod 22, ako aj z 22. novembra 2011, KHS, C-214/10, Zb. s. I-11757, bod 23).
Smernica 93/104 sa má teda vykladať v tom zmysle, že bráni tomu, aby členské štáty jednostranne obmedzili právo na platenú dovolenku za kalendárny rok priznané všetkým pracovníkom uplatnením podmienky vzniku uvedeného práva, v dôsledku ktorej sa toto právo niektorým pracovníkom nepriznáva (rozsudok BECTU, už citovaný, bod 52).
Členské štáty síce vo vnútroštátnej právnej úprave môžu stanoviť podmienky výkonu a uplatnenia práva na platenú dovolenku za kalendárny rok, avšak nemôžu zaviesť nijakú podmienku týkajúcu sa samotného vzniku tohto práva (pozri rozsudok Schultz-Hoff a i., už citovaný, bod 46).
Pravidlá výkonu a uplatňovania, ktoré sú nevyhnutné na vykonanie ustanovení smernice 93/104, kodifikovanej smernicou 2003/88, tak môžu zahŕňať určité odchýlky od podmienok výkonu práva na platenú dovolenku za kalendárny rok, ale táto smernica neoprávňuje členské štáty vylúčiť samotný vznik práva, ktoré je výslovne priznané každému pracovníkovi (rozsudky BECTU, už citovaný, bod 55, ako aj Schultz-Hoff a i., už citovaný, bod 47).
Okrem toho, keďže smernica 2003/88 nerozlišuje medzi pracovníkmi, ktorí počas referenčného obdobia nie sú prítomní v práci z dôvodu nemocenskej dovolenky, a pracovníkmi, ktorí počas daného obdobia skutočne pracovali (pozri rozsudok Schultz-Hoff a i., už citovaný, bod 40), z uvedeného vyplýva, že pokiaľ ide o pracovníkov, ktorí oprávnene čerpajú nemocenskú dovolenku, právo na platenú dovolenku za kalendárny rok priznané touto smernicou všetkým pracovníkom nemôže podliehať podmienke stanovenej členským štátom, ktorá sa týka povinnosti skutočného výkonu práce počas referenčného obdobia zavedeného uvedeným štátom (rozsudok Schultz-Hoff a i., už citovaný, bod 41).
Z uvedeného vyplýva, že článok 7 ods. 1 smernice 2003/88 sa má vykladať v tom zmysle, že bráni vnútroštátnym ustanoveniam alebo vnútroštátnej praxi, podľa ktorých právo na platenú dovolenku za kalendárny rok podlieha podmienke skutočného výkonu práce v minimálnej dĺžke desať dní alebo jeden mesiac počas referenčného obdobia.
O druhej otázke
Svojou druhou prejudiciálnou otázkou sa vnútroštátny súd v podstate pýta, či sa má článok 7 smernice 2003/88 vykladať v tom zmysle, že v rámci sporu medzi jednotlivcami sa vnútroštátne ustanovenie, podľa ktorého právo na platenú dovolenku za kalendárny rok podlieha podmienke skutočného výkonu práce v minimálnej dĺžke počas referenčného obdobia a ktoré je v rozpore s článkom 7, nesmie uplatniť.
Najskôr treba uviesť, že otázka, či sa vnútroštátne ustanovenie nesmie uplatniť, pokiaľ odporuje právu Únie, môže byť položená len v prípade, že nie je možné poskytnúť nijaký konformný výklad tohto ustanovenia.
V tejto súvislosti z ustálenej judikatúry vyplýva, že vnútroštátne súdy, ktoré uplatňujú vnútroštátne právo, sú povinné vykladať toto právo čo najväčšmi s ohľadom na znenie a účel predmetnej smernice, aby sa dosiahol ňou sledovaný výsledok, a teda konať v súlade s článkom 288 tretím odsekom ZFEÚ. Táto povinnosť konformného výkladu vnútroštátneho práva je totiž obsiahnutá v systéme Zmluvy o FEÚ, keďže vnútroštátnym súdom umožňuje v rámci ich právomocí zaistiť úplnú účinnosť práva Únie, keď rozhodujú o sporoch, ktoré im boli predložené (pozri najmä rozsudky z 5. októbra 2004, Pfeiffer a i., C-397/01 až C-403/01, Zb. s. I-8835, bod 114; z 23. apríla 2009, Angelidaki a i., C-378/07 až C-380/07, Zb. s. I-3071, body 197 a 198, ako aj rozsudok z 19. januára 2010, Kücükdeveci, C-555/07, Zb. s. I-365, bod 48).
Iste, táto zásada konformného výkladu vnútroštátneho práva má určité obmedzenia. Povinnosť vnútroštátneho súdu odvolávať sa na obsah smernice pri výklade a uplatňovaní relevantných ustanovení vnútroštátneho práva je tak obmedzená všeobecnými zásadami práva a nemôže slúžiť ako základ na výklad contra legem vnútroštátneho práva (pozri rozsudky z 15. apríla 2008, Impact, C-268/06, Zb. s. I-2483, bod 100, ako aj Angelidaki a i., už citovaný, bod 199).
Vo veci samej je vnútroštátny súd konfrontovaný s takýmto obmedzením. Domnieva sa, že článok L. 223-2 prvý odsek Zákonníka práce, podľa ktorého právo na platenú dovolenku za kalendárny rok podlieha podmienke skutočného výkonu práce v minimálnej dĺžke počas referenčného obdobia, sa nedá vykladať v súlade s článkom 7 smernice 2003/88.
V tejto súvislosti treba pripomenúť, že zásada konformného výkladu okrem iného vyžaduje, aby vnútroštátne súdy urobili všetko, čo je v ich právomoci, s tým, že zohľadnia vnútroštátne právo ako celok a uplatnia výkladové metódy, ktoré toto právo uznáva, s cieľom zaručiť úplnú účinnosť predmetnej smernice a dospieť k riešeniu, ktoré je v súlade s účelom sledovaným smernicou (pozri rozsudky zo 4. júla 2006, Adeneler a i., C-212/04, Zb. s. I-6057, bod 111, ako aj Angelidaki a i., už citovaný, bod 200).
Vo veci samej je však článok L. 223-4 Zákonníka práce, podľa ktorého sa na niektoré obdobia neprítomnosti na pracovisku nevzťahuje podmienka skutočného výkonu práce počas referenčného obdobia, neoddeliteľnou súčasťou vnútroštátneho práva, ktorú musia vnútroštátne súdy zohľadniť.
Ak by totiž vnútroštátny súd vyložil článok L. 223-4 Zákonníka práce v tom zmysle, že obdobie neprítomnosti na pracovisku z dôvodu úrazu na ceste do zamestnania sa má posudzovať rovnako ako obdobie neprítomnosti z dôvodu pracovného úrazu, aby bol zabezpečený úplný účinok článku 7 smernice 2003/88, uvedený súd by sa nemusel zaoberať obmedzením konformného výkladu článku L. 223-2 Zákonníka práce, ktoré bolo uvedené v bode 26 tohto rozsudku.
V tejto súvislosti treba spresniť, že článok 7 smernice 2003/88 vôbec nerozlišuje medzi pracovníkmi, ktorí počas referenčného obdobia nie sú prítomní v práci z dôvodu nemocenskej dovolenky, a pracovníkmi, ktorí počas daného obdobia skutočne pracovali (pozri bod 20 tohto rozsudku). Z toho vyplýva, že právo pracovníka, ktorý počas referenčného obdobia nie je prítomný v práci zo zdravotných dôvodov, na platenú dovolenku za kalendárny rok nemôže podliehať podmienke stanovenej členským štátom, ktorá sa týka povinnosti skutočného výkonu práce počas toho istého obdobia. Podľa článku 7 smernice 2003/88 totiž každý pracovník, či už počas referenčného obdobia čerpá nemocenskú dovolenku v dôsledku úrazu na pracovisku alebo mimo pracoviska, alebo v dôsledku choroby bez ohľadu na jej povahu alebo pôvod, nesmie byť zbavený práva na platenú dovolenku za kalendárny rok v minimálnej dĺžke štyroch týždňov.
Z uvedeného vyplýva, že vnútroštátnemu súdu prináleží overiť, či môže dospieť k výkladu vnútroštátneho práva, ktorý umožňuje zahrnúť neprítomnosť pracovníka na pracovisku z dôvodu úrazu na ceste do práce pod niektorý z prípadov spomínaných v článku L. 223-4 Zákonníka práce, pričom zohľadní vnútroštátne právo ako celok, predovšetkým uvedený článok Zákonníka práce, a uplatní výkladové metódy, ktoré toto právo uznáva, s cieľom zaručiť úplnú účinnosť smernice 2003/88 a dospieť k riešeniu, ktoré je v súlade s účelom sledovaným touto smernicou.
V prípade, že by taký výklad nebol možný, treba preskúmať, či má článok 7 ods. 1 smernice 2003/88 priamy účinok, prípadne či sa M. Dominguez naň môže odvolávať voči žalovaným vo veci samej, najmä voči svojmu zamestnávateľovi, teda CICOA, vzhľadom na ich právnu povahu.
V tejto súvislosti z ustálenej judikatúry Súdneho dvora vyplýva, že vo všetkých prípadoch, v ktorých sú ustanovenia smernice obsahovo bezpodmienečné a dostatočne presné, majú jednotlivci právo sa na ne odvolávať pred vnútroštátnymi súdmi voči členskému štátu, pokiaľ tento štát neprebral smernicu do vnútroštátneho právneho poriadku v stanovenej lehote alebo ju neprebral správne (pozri najmä rozsudok Pfeiffer a i., už citovaný, bod 103, ako aj citovanú judikatúru).
Článok 7 smernice 2003/88 však spĺňa tieto kritériá, keďže členským štátom jednoznačne ukladá povinnosť dosiahnuť presne vymedzený výsledok, ktorá vzhľadom na uplatnenie stanoveného pravidla, spočívajúceho v tom, že sa každému pracovníkovi prizná právo na platenú dovolenku za kalendárny rok v dĺžke minimálne štyroch týždňov, nie je obmedzená žiadnou podmienkou.
Aj keď článok 7 smernice 2003/88 ponecháva členským štátom priestor na voľnú úvahu pri prijímaní podmienok získania a udelenia práva na platenú dovolenku za kalendárny rok, ktoré stanovuje, táto okolnosť neovplyvňuje presnosť a bezpodmienečnosť povinnosti stanovenej týmto článkom. V tejto súvislosti treba poznamenať, že článok 7 smernice 2003/88 sa nenachádza medzi jej ustanoveniami, od ktorých sa jej článok 17 umožňuje odchýliť. Je preto možné stanoviť minimálnu ochranu, ktorú členské štáty musia podľa tohto článku 7 uplatniť v každom prípade (pozri analogicky rozsudok Pfeiffer a i., už citovaný, bod 105).
Keďže článok 7 ods. 1 smernice 2003/88 spĺňa podmienky potrebné na to, aby mal priamy účinok, treba tiež konštatovať, že CICOA, jeden zo žalovaných vo veci samej a zamestnávateľ M. Dominguezovej, je orgánom pôsobiacim v oblasti sociálneho zabezpečenia.
Je síce pravda, že v súlade s ustálenou judikatúrou smernica nemôže zakladať povinnosti jednotlivcovi, takže na smernicu samu osebe sa voči nemu nemožno odvolávať (pozri najmä rozsudky zo 14. júla 1994, Faccini Dori, C-91/92, Zb. s. I-3325, bod 20; zo 7. marca 1996, El Corte Inglés, C-192/94, Zb. s. I-1281, bod 15; Pfeiffer a i., už citovaný, bod 108, ako aj Kücükdeveci, už citovaný, bod 46).
Treba však pripomenúť, že osoby podliehajúce súdnej právomoci sa nemôžu dovolávať smernice voči jednotlivcom, ale môžu sa jej dovolávať voči štátu bez ohľadu na postavenie, v akom vystupuje – či ako zamestnávateľ, alebo ako verejný orgán. V jednom aj v druhom prípade je totiž potrebné zabrániť tomu, aby štát mohol využiť porušenie práva Únie (pozri najmä rozsudky z 26. februára 1986, Marshall, 152/84, Zb. s. 723, bod 49; z 12. júla 1990, Foster a i., C-188/89, Zb. s. I-3313, bod 17, ako aj zo 14. septembra 2000, Collino a Chiappero, C-343/98, Zb. s. I-6659, bod 22).
Medzi subjekty, voči ktorým sa možno dovolať ustanovení smernice, ktoré môžu mať priame účinky, patrí orgán, ktorý bol bez ohľadu na svoju právnu formu v zmysle aktu verejnej moci poverený plniť pod kontrolou tejto moci službu vo verejnom záujme a na tento účel disponuje väčšími právomocami v porovnaní s pravidlami uplatniteľnými vo vzťahoch medzi jednotlivcami (pozri najmä rozsudky Foster a i., už citovaný, bod 20; Collino a Chiappero, už citovaný, bod 23, ako aj z 19. apríla 2007, Farrell, C-356/05, Zb. s. I-3067, bod 40).
Vnútroštátnemu súdu teda prináleží, aby preskúmal, či sa voči CICOA možno dovolávať článku 7 ods. 1 smernice 2003/88.
V prípade, že to tak je, by vnútroštátny súd mal na základe článku 7 smernice 2003/88, ktorý spĺňa podmienky potrebné na to, aby mal priamy účinok, povinnosť neuplatniť akékoľvek odporujúce vnútroštátne ustanovenie.
V opačnom prípade treba pripomenúť, že ustanovenie smernice zaručujúce jednotlivcovi práva alebo ukladajúce mu povinnosti – hoci aj jasné, presné a bezpodmienečné – nemožno samo osebe uplatniť v rámci sporu, v ktorom stoja proti sebe výhradne jednotlivci (pozri rozsudok Pfeiffer a i., už citovaný, bod 109).
V takej situácii sa však účastník konania, ktorý bol poškodený nesúladom vnútroštátneho práva s právom Únie, môže odvolať na judikatúru vyvodenú z rozsudku z 19. novembra 1991, Francovich a i. (C-6/90 a C-9/90, Zb. s. I-5357), aby mu prípadne bola priznaná náhrada utrpenej škody.
V dôsledku toho je potrebné na druhú otázku odpovedať tak, že:
vnútroštátnemu súdu prináleží overiť, či môže dospieť k výkladu vnútroštátneho práva, ktorý umožňuje zahrnúť neprítomnosť pracovníka na pracovisku z dôvodu úrazu na ceste do práce pod niektorý z prípadov spomínaných v článku L. 223-4 Zákonníka práce, pričom zohľadní vnútroštátne právo ako celok, predovšetkým uvedený článok Zákonníka práce, a uplatní výkladové metódy, ktoré toto právo uznáva, s cieľom zaručiť úplnú účinnosť smernice 2003/88 a dospieť k riešeniu, ktoré je v súlade s účelom sledovaným touto smernicou,
ak taký výklad nie je možný, vnútroštátnemu súdu prináleží overiť, či sa vzhľadom na právnu povahu žalovaných vo veci samej voči nim možno dovolávať priameho účinku článku 7 ods. 1 smernice 2003/88,
pokiaľ však vnútroštátny súd nedospeje k riešeniu stanovenému v článku 7 smernice 2003/88, účastník konania, ktorý bol poškodený nesúladom vnútroštátneho práva s právom Únie, sa môže odvolať na rozsudok Francovich a i., už citovaný, aby mu prípadne bola priznaná náhrada utrpenej škody.
O tretej otázke
Svojou treťou otázkou sa vnútroštátny súd v podstate pýta, či sa má článok 7 smernice 2003/88 vykladať v tom zmysle, že bráni vnútroštátnemu ustanoveniu, ktoré v závislosti od príčiny neprítomnosti pracovníka čerpajúceho nemocenskú dovolenku stanovuje dĺžku platenej dovolenky za kalendárny rok, ktorá prekračuje minimálnu dĺžku štyroch týždňov, ktorú zaručuje táto smernica, alebo sa jej rovná.
V tejto súvislosti treba pripomenúť, ako bolo konštatované v bode 30 tohto rozsudku, že článok 7 smernice 2003/88 vôbec nerozlišuje na základe príčiny neprítomnosti pracovníka, ktorý oprávnene čerpá nemocenskú dovolenku, keďže každý pracovník, ktorý čerpá nemocenskú dovolenku v dôsledku úrazu na pracovisku či mimo pracoviska alebo v dôsledku choroby bez ohľadu na jej povahu či pôvod, má právo na platenú dovolenku za kalendárny rok v minimálnej dĺžke štyroch týždňov.
Ako uvádzajú generálna advokátka v bode 178 návrhov a Európska komisia vo svojich písomných pripomienkach, konštatovanie uvedené v predchádzajúcom bode však neznamená, že smernica 2003/88 bráni vnútroštátnym ustanoveniam upravujúcim platenú dovolenku za kalendárny rok, ktorej dĺžka prekračuje štyri týždne a ktorá bola priznaná pri splnení podmienok na jej získanie a udelenie stanovených uvedeným vnútroštátnym právom.
Zo znenia článku 1 ods. 1 a ods. 2 písm. a), ako aj článku 7 ods. 1 a článku 15 smernice 2003/88 totiž výslovne vyplýva, že cieľ tejto smernice sa obmedzuje na stanovenie minimálnych požiadaviek na bezpečnosť a ochranu zdravia v oblasti organizácie pracovného času, pričom nemá vplyv na právo členských štátov uplatňovať vnútroštátne právne predpisy, ktoré sú priaznivejšie pre ochranu pracovníkov.
Členské štáty tak môžu stanoviť, že právo na platenú dovolenku za kalendárny rok, ktoré priznáva vnútroštátne právo, sa mení v závislosti od príčiny neprítomnosti pracovníka zo zdravotných dôvodov, a to pod podmienkou, že vždy prekračuje minimálnu dĺžku štyroch týždňov, ktorú stanovuje článok 7 uvedenej smernice, alebo sa jej rovná.
Z uvedeného vyplýva, že článok 7 ods. 1 smernice 2003/88 sa má vykladať v tom zmysle, že nebráni vnútroštátnemu ustanoveniu, ktoré v závislosti od príčiny neprítomnosti pracovníka čerpajúceho nemocenskú dovolenku stanovuje platenú dovolenku za kalendárny rok v minimálnej dĺžke štyroch týždňov, ktorú zaručuje táto smernica, alebo dlhšiu.
O trovách
Vzhľadom na to, že konanie pred Súdnym dvorom má vo vzťahu k účastníkom konania vo veci samej incidenčný charakter a bolo začaté v súvislosti s prekážkou postupu v konaní pred vnútroštátnym súdom, o trovách konania rozhodne tento vnútroštátny súd. Iné trovy konania, ktoré vznikli v súvislosti s predložením pripomienok Súdnemu dvoru a nie sú trovami uvedených účastníkov konania, nemôžu byť nahradené.
Z týchto dôvodov Súdny dvor (veľká komora) rozhodol takto:
Článok 7 ods. 1 smernice Európskeho parlamentu a Rady 2003/88/ES zo 4. novembra 2003 o niektorých aspektoch organizácie pracovného času sa má vykladať v tom zmysle, že bráni vnútroštátnym ustanoveniam alebo vnútroštátnej praxi, podľa ktorých právo na platenú dovolenku za kalendárny rok podlieha podmienke skutočného výkonu práce v minimálnej dĺžke desať dní alebo jeden mesiac počas referenčného obdobia.
Vnútroštátnemu súdu prináleží overiť, či môže dospieť k výkladu vnútroštátneho práva, ktorý umožňuje zahrnúť neprítomnosť pracovníka na pracovisku z dôvodu úrazu na ceste do práce pod niektorý z prípadov spomínaných v článku L. 223-4 Zákonníka práce, pričom zohľadní vnútroštátne právo ako celok, predovšetkým uvedený článok Zákonníka práce, a uplatní výkladové metódy, ktoré toto právo uznáva, s cieľom zaručiť úplnú účinnosť smernice 2003/88 a dospieť k riešeniu, ktoré je v súlade s účelom sledovaným touto smernicou.
Ak taký výklad nie je možný, vnútroštátnemu súdu prináleží overiť, či sa vzhľadom na právnu povahu žalovaných vo veci samej voči nim možno dovolávať priameho účinku článku 7 ods. 1 smernice 2003/88.
Pokiaľ však vnútroštátny súd nedospeje k riešeniu stanovenému v článku 7 smernice 2003/88, účastník konania, ktorý bol poškodený nesúladom vnútroštátneho práva s právom Únie, sa môže odvolať na rozsudok z 19. novembra 1991, Francovich a i. (C-6/90 a C-9/90), aby mu prípadne bola priznaná náhrada utrpenej škody.
Článok 7 ods. 1 smernice 2003/88 sa má vykladať v tom zmysle, že nebráni vnútroštátnemu ustanoveniu, ktoré v závislosti od príčiny neprítomnosti pracovníka čerpajúceho nemocenskú dovolenku stanovuje platenú dovolenku za kalendárny rok v minimálnej dĺžke štyroch týždňov, ktorú zaručuje táto smernica, alebo dlhšiu.
Podpisy
ROZSUDOK SÚDNEHO DVORA (prvá komora)
z 2. februára 2012 ( *1 )
Dohovor o štatúte európskych škôl — Výklad a uplatnenie článku 12 ods. 4 písm. a) a článku 25 ods. 1 — Právo pridelených učiteľov na prístup k rovnakému postupu v zamestnaní a k rovnakému zvyšovaniu platov, aké požívajú vnútroštátni učitelia — Vylúčenie niektorých učiteľov pridelených Spojeným kráľovstvom do európskych škôl z prístupu k výhodnejším platovým triedam a iným dodatočným príplatkom priznaným vnútroštátnym učiteľom — Nezlučiteľnosť s článkom 12 ods. 4 písm. a) a článkom 25 ods. 1“
Vo veci C-545/09,
ktorej predmetom je žaloba z 22. decembra 2009, podaná podľa článku 26 Dohovoru o štatúte európskych škôl,
Európska komisia, v zastúpení: J. Currall a B. Eggers, splnomocnení zástupcovia, s adresou na doručovanie v Luxemburgu,
žalobkyňa,
proti
Spojenému kráľovstvu Veľkej Británie a Severného Írska, v zastúpení: H. Walker, splnomocnená zástupkyňa, a J. Coppel, barrister,
žalovanému,
SÚDNY DVOR (prvá komora),
v zložení: predseda prvej komory A. Tizzano, sudcovia A. Borg Barthet, M. Ilešič (spravodajca), J.-J. Kasel a M. Berger,
generálny advokát: P. Mengozzi,
tajomník: K. Sztranc-Sławiczek, referentka,
so zreteľom na písomnú časť konania a po pojednávaní zo 4. mája 2011,
po vypočutí návrhov generálneho advokáta na pojednávaní 7. júla 2011,
vyhlásil tento
Rozsudok
Európska komisia svojou žalobou navrhuje, aby Súdny dvor určil jednak, že článok 12 ods. 4 písm. a) Dohovoru o štatúte európskych škôl z 21. júna 1994 (Ú. v. ES L 212, s. 3; Mim. vyd. 16/001, s. 16, ďalej len „dohovor“) sa má vykladať a uplatňovať tak, aby bol zabezpečený prístup učiteľov pridelených alebo vyslaných členským štátom počas ich pridelenia alebo vyslania k rovnakému postupu v zamestnaní a k zvyšovaniu platov, ako majú učitelia zamestnaní na území tohto členského štátu, a jednak, že s článkom 12 ods. 4 písm. a) a článkom 25 ods. 1 dohovoru je nezlučiteľné, že niektorí učitelia počas svojho pridelenia alebo vyslania Spojeným kráľovstvom Veľkej Británie a Severného Írska nemajú prístup k výhodnejším platovým triedam (najmä tým, ktoré sú známe ako „threshold pay“, „excellent teacher system“ alebo „advanced skills teachers“), ďalším príplatkom (akými sú napríklad „teaching and learning responsibility payments“), ako ani k postupu v zamestnaní v rámci existujúcich platových tried, ktoré sa uplatňujú na učiteľov zamestnaných na štátnych školách v Anglicku a vo Walese.
Právny rámec
Dohovor a Služobný poriadok zamestnancov pridelených do európskych škôl
Európske školy boli založené na základe dvoch dokumentov: po prvé Štatútu európskych škôl, podpísaného v Luxemburgu 12. apríla 1957 (Zbierka zmlúv Organizácie Spojených národov, zväzok 443, s. 129), a po druhé Protokolu o založení európskych škôl s odkazom na štatút európskych škôl, podpísaného v Luxemburgu 13. apríla 1962 (Zbierka zmlúv Organizácie Spojených národov, zväzok 752, s. 267).
Tieto dokumenty boli nahradené dohovorom, ktorý nadobudol platnosť 1. októbra 2002 a predstavuje právny nástroj uplatňovaný v súčasnosti. Na rozdiel od pôvodných dokumentov, ktorých zmluvnými stranami boli iba členské štáty, dohovor uzavreli aj Európske spoločenstvá, ktoré boli na tento účel splnomocnené rozhodnutím Rady 94/557/ES, Euratom zo 17. júna 1994, ktorým sa Európske spoločenstvo a Európske spoločenstvo pre atómovú energiu splnomocňujú na podpísanie a uzavretie Dohovoru o štatúte Európskych škôl (Ú. v. ES L 212, s. 1; Mim. vyd. 16/001, s. 14).
Tretie odôvodnenie dohovoru stanovuje:
berúc do úvahy, že systém Európskych škôl je jediný svojho druhu; berúc do úvahy, že predstavuje formu spolupráce medzi členskými štátmi navzájom a medzi členskými štátmi a Európskymi spoločenstvami, pričom plne uznáva zodpovednosť členských štátov za obsah vyučovania a usporiadanie ich vzdelávacieho systému ako aj za ich kultúrnu a jazykovú rôznorodosť“.
Článok 3 ods. 2 tohto dohovoru stanovuje:
Vyučovanie zabezpečujú učitelia pridelení alebo vyslaní členskými štátmi v súlade s rozhodnutiami prijatými Najvyššou radou podľa postupu stanoveného v článku 12 ods. 4.“
Článok 12 ods. 4 písm. a) tohto dohovoru, ktorý je súčasťou hlavy II, nazvanej „Orgány škôl“, stanovuje:
V správnych záležitostiach je Najvyššia Rada povinná:
každoročne na návrh rád inšpektorov určiť požiadavky na učiteľov vytvorením alebo zrušením pracovných miest. Zabezpečí spravodlivé rozdelenie funkcií medzi členskými štátmi. Spolu s vládami sa uznáša na otázkach týkajúcich sa vyslania alebo dočasného preloženia učiteľov stredných škôl, učiteľov základných škôl a pedagogických poradcov školy. Zamestnanci si zachovajú právo na postup v zamestnaní a dôchodkové nároky zaručené ich vnútroštátnymi predpismi“.
Článok 25 toho istého dohovoru znie:
Rozpočet škôl je financovaný z:
príspevkov členských štátov prostredníctvom priebežného vyplácania odmien prideleným alebo vyslaným učiteľom a prípadne prostredníctvom finančného príspevku, o ktorom jednomyseľne rozhodne Najvyššia rada;
príspevku Európskych spoločenstiev, ktorý je určený na pokrytie rozdielu medzi celkovým objemom výdavkov škôl a súčtom ostatných príjmov;
príspevkov od organizácií, ktoré nie sú organizáciami spoločenstva, s ktorými Najvyššia Rada uzatvorila dohodu;
vlastných príjmov škôl, najmä zo školného uloženého rodičom Najvyššou radou;
rôznych príjmov.
Dojednania, ktoré sa týkajú dostupnosti príspevkov z Európskych spoločenstiev, sa stanovia v osobitnej dohode medzi Najvyššou radou a Komisiou.“
Podľa článku 26 dohovoru „Súdny dvor Európskych spoločenstiev má výhradnú právomoc v sporoch medzi zmluvnými stranami týkajúcich sa výkladu a uplatňovania tohto dohovoru, ktoré nevyriešila Najvyššia Rada“.
Na základe článku 12 ods. 1 tohto dohovoru Najvyššia rada prijala Služobný poriadok zamestnancov pridelených do európskych škôl (ďalej len „služobný poriadok pridelených zamestnancov“), ktorý obsahuje aj ustanovenia o odmeňovaní a podmienkach zamestnávania učiteľov na európskych školách.
Článok 10 ods. 1 služobného poriadku pridelených zamestnancov vyžaduje, aby pridelení učitelia boli držiteľmi potrebných diplomov a spĺňali podmienky nevyhnutné na obsadenie rovnocenných funkcií v krajine svojho pôvodu. Kapitola III tohto poriadku nazvaná „Posúdenie“ obsahuje článok 30, ktorý v prvom odseku stanovuje, že „právomoc, efektívnosť a správanie v službe sú pre každého učiteľa a dozorného zamestnanca, ako aj pre zástupcov riaditeľov predmetom hodnotiacej správy vypracovanej riaditeľom a národným inšpektorom podľa pravidiel stanovených vo vykonávacom nariadení. V prípade rozdielnosti je rozhodujúca správa národného inšpektora“.
Podľa článku 49 tohto poriadku sa prideleným učiteľom vyplácajú jednak vnútroštátne platy od príslušných vnútroštátnych orgánov a jednak rozdiel medzi odmenou upravenou týmto poriadkom a protihodnotou vnútroštátnych platov znížených o povinné odvody na sociálne zabezpečenie, ktorý uhrádza európska škola (ďalej len „európsky príplatok“).
Podľa článku 72 ods. 1 služobného poriadku pridelených zamestnancov majú zamestnanci, ktorých služba sa skončí, pri odchode zo služby – za predpokladu, že zo služby odišli z iných dôvodov ako na základe disciplinárneho konania – nárok na vyplatenie odstupného úmerne k skutočnej dĺžke trvania služby až do maximálnej dĺžky deväť rokov. Výška tohto príspevku sa podľa článku 72 ods. 2 toho istého článku vypočítava na základe rozdielu medzi posledným základným európskym platom za 1,5 mesiaca, vynásobeným koeficientom stanoveným pre krajinu pôvodu, a posledným základným vnútroštátnym platom za 1,5 mesiaca za každý rok služby.
Služobný poriadok však neupravuje dôchodkový režim pre pridelených učiteľov, ktorí počas svojho pridelenia aj naďalej prispievajú do svojich vnútroštátnych dôchodkových systémov.
Režim uplatňujúci sa na učiteľov zamestnaných v Anglicku a vo Walese
V Spojenom kráľovstve je vzdelávanie decentralizované a delí sa na tri samostatné oblasti, konkrétne Anglicko a Wales, ktoré spoločne tvoria jednu oblasť, Severné Írsko a Škótsko. V každej z týchto oblastí sú rôzne pracovné podmienky.
Pokiaľ ide o oblasť pozostávajúcu z Anglicka a Walesu, ktorá je jedinou relevantnou oblasťou na účely prejednávanej veci, väčšina učiteľov je zamestnaná na jednej zo štátnych škôl („maintained schools“). Platové, ako aj pracovné podmienky týchto učiteľov stanovuje vyhláška príslušného ministra, a to dokument týkajúci sa odmeňovania a pracovných podmienok učiteľov („School Teachers Pay and Conditions Document“, ďalej len „STPCD“), ktorý je záväzný, pokiaľ ide o akúkoľvek pracovnú zmluvu uzavretú so štátnou školou.
Niektorí učitelia nie sú zamestnaní na štátnych školách, ale na iných typoch škôl, akými sú napríklad nezávislé samostatne hospodáriace verejné školy financované sponzormi („akadémie“), súkromné školy, európska škola v Culhame alebo školy zriadené zahraničnými vládami. Pokiaľ ide o tieto školy, pracovné podmienky stanovené v STPCD sú fakultatívnej povahy.
STPCD v znení z roku 2009 stanovuje platové triedy, ktoré majú tieto hlavné charakteristiky.
Pre učiteľov existuje základná platová trieda, ktorá má šesť stupňov. Hlavným kritériom postupu v tejto platovej triede je úroveň skúseností meraná v závislosti od počtu odpracovaných rokov. Ak sa neberú do úvahy výnimočné prípady s neuspokojivými výsledkami, postup v tejto platovej triede je automatický.
V roku 2000 sa v Anglicku a vo Walese uplatnilo všeobecné zvýšenie platov o 3 %. V rovnakom čase sa zaviedlo zvýšenie platov o 7 % na základe nového režimu nazvaného „threshold pay“, pričom učitelia museli na jeho získanie splniť určité podmienky.
Podľa tohto režimu môžu učitelia v Anglicku a vo Walese, ak dosiahnu najvyšší stupeň základnej platovej triedy, požiadať o prekročenie prahu do vyššej platovej triedy („post-threshold pay scale“). Učitelia, ktorí o takéto zaradenie požiadajú, musia spĺňať určité odborné štandardy, poskytnúť dôkazy o svojej kvalifikácii a požiadať o posúdenie svojich schopností, ktoré uskutočnia riaditelia škôl. Odborné štandardy, ktoré musia títo učitelia spĺňať, sa nachádzajú v dokumente nazvanom „Odborné štandardy pre učiteľov“ („Professional Standards for Teachers“). Len čo učiteľ prekročí prah do vyššej platovej triedy („post-threshold teacher“), postup v rámci tejto platovej triedy prestáva byť automatický, ale závisí od výsledkov ročnej hodnotiacej správy.
Čo sa týka štátnych škôl, STPCD tiež umožňuje vytváranie pracovných miest pre vynikajúcich učiteľov („excellent teachers“) a učiteľov s lepšími schopnosťami („advanced skills teachers“), pre ktorých sú vytvorené osobitné platové triedy, ako aj pracovných miest oprávňujúcich učiteľov na príplatky za zodpovednosť za vyučovanie a vzdelávanie („teaching and learning responsibility payments“). Učitelia nesmú súčasne zastávať viac ako jedno pracovné miesto.
Učitelia, ktorí chcú byť zaradení do „excellent teacher scheme“, musia byť zaradení do najvyššieho z troch stupňov „post-threshold pay scale“ aspoň počas dvoch rokov a musia mať osobitné odborné schopnosti, ako to stanovujú „Professional Standards for Teachers“. V tejto súvislosti však môžu požiadať o hodnotenie, ktoré vykonajú externí hodnotitelia, iba pokiaľ ide o voľné miesto „excellent teachers“ v ich škole. Popri bežných povinnostiach triednych učiteľov „excellent teachers“ pomáhajú iným učiteľom zlepšiť efektivitu a kvalitu svojej výučby.
Na to, aby sa uchádzači mohli uchádzať o pracovné miesto „advanced skills teacher“, nemusia nevyhnutne prekročiť „post-threshold pay scale“, avšak musia spĺňať „post threshold teacher standards“, ako aj osobitné odborné štandardy pre „advanced skills teachers“, ako to stanovujú „Professional Standards for Teachers“. V tejto súvislosti vykonávajú posúdenie externí hodnotitelia. Tieto pracovné miesta prinášajú ďalšie povinnosti, ktoré sa vykonávajú v prospech učiteľov iných škôl.
Napokon „teaching and learning responsibility payments“ sú dostupné všetkým triednym učiteľom bez ohľadu na to, či prekročili „post-threshold pay scale“. Tieto dodatočné príplatky sa poskytujú učiteľom, ktorí prebrali „trvalú dodatočnú zodpovednosť v kontexte štruktúry zamestnancov“ školy. Sú určené na odmenu za pomoc žiakom mimo triedy alebo za vedenie pri vypracúvaní študijných osnov či študijného programu.
Režim uplatňujúci sa na učiteľov vyslaných alebo pridelených Anglickom a Walesom do európskych škôl
Miesta Spojeného kráľovstva v európskych školách sú prístupné pre všetkých dostatočne kvalifikovaných učiteľov nezávisle od toho, či sú v okamihu svojho vyslania alebo pridelenia zamestnaní v štátnej alebo súkromnej škole, v škole nachádzajúcej sa mimo vnútroštátneho územia alebo nie sú vôbec zamestnancami vzdelávacieho zariadenia.
Učiteľom prideleným do európskych škôl Spojeným kráľovstvom sa nezachováva zmluvný vzťah s pôvodným zamestnávateľom, ale na účely pridelenia vstupujú do nového pracovného pomeru s „Department for Children, Schools and Families“ (Ministerstvo pre deti, vzdelávacie inštitúcie a rodiny, ďalej len „ministerstvo školstva“).
Táto pracovná zmluva pre učiteľov z Anglicka a Walesu stanovuje, že STPCD sa neuplatňuje na učiteľov na európskych školách. Napriek tomu stanovuje, že vnútroštátne platy mesačne vyplácané prideleným učiteľom sú stanovené v súlade so základnou platovou triedou stanovenou v STPCD a že majú nárok na každoročné zvyšovanie platov, ktoré sa dohodne na vnútroštátnej úrovni a vzťahuje sa naň STPCD. Ďalej sa v nej uvádza, že sa nebude vyplácať žiadne ďalšie zvýšenie vnútroštátnej odmeny a že počas pridelenia do európskej školy pridelený učiteľ nesmie požiadať o zaradenie do vyššej platovej triedy alebo o akýkoľvek ďalší príplatok či vyššie postavenie stanovené v STPCD. Pracovná zmluva napokon stanovuje, že zamestnanie v európskej škole zakladá nárok na dôchodok podľa dôchodkového systému učiteľov pre Anglicko a Wales a že príspevky do tohto systému sa vypočítavajú len na základe vnútroštátneho platu.
Konzultácie pred podaním žaloby
Z dôvodu veľkého počtu sťažností dotknutých učiteľov a v nadväznosti na parlamentné otázky sa Komisia od roku 2000 opakovane obrátila na príslušných ministrov školstva Spojeného kráľovstva, pričom poukazovala na nezlučiteľnosť rozhodnutia o zamietnutí prístupu britských učiteľov pridelených do európskych škôl k novým platovým triedam s dohovorom. Prvá výmena písomností v rokoch 2000 a 2001, ako aj druhá výmena v roku 2007 neumožnili vyriešenie sporu. Komisia preto žiadala, aby sa otázkou zaoberala Najvyššia rada na rokovaní 20. až 22. októbra 2008. Dňa 20. novembra 2008 sa uskutočnila videokonferencia medzi zástupcami Komisie a ministerstva školstva, ktorá však neviedla k urovnaniu sporu. Dňa 13. januára 2009 Komisia predložila Najvyššej rade poslednú žiadosť s cieľom vyriešiť situáciu a uviedla, že ak nedospeje k nijakému výsledku, bude nútená obrátiť sa na Súdny dvor.
Otázka výkladu článku 12 ods. 4 písm. a) a článku 25 ods. 1 dohovoru bola predmetom rokovania na zasadnutí Najvyššej rady, ktoré sa konalo 20. a 21. januára 2009. V nadväznosti na toto rokovanie rada dospela k záveru, že „nie je schopná vyriešiť tento spor a formálne vzala na vedomie zámer Komisie obrátiť sa na Súdny dvor so žalobou o výklad a uplatnenie proti Spojenému kráľovstvu na základe článku 26 dohovoru v spojení s článkami 10 a 39 Zmluvy“.
Za týchto okolností Komisia podala túto žalobu.
O žalobe
Komisia sa svojou žalobou domáha, aby Súdny dvor rozhodol podľa článku 26 dohovoru na jednej strane o výklade článku 12 ods. 4 písm. a) poslednej vety tohto dohovoru a na druhej strane o tom, či Spojené kráľovstvo, pokiaľ ide osobitne o učiteľov pridelených Anglickom a Walesom do európskych škôl, toto ustanovenie správne uplatňuje a plní si tak povinnosti, ktoré mu vyplývajú z toho ustanovenia, ako aj z článku 25 ods. 1 toho istého dohovoru.
O výklade článku 12 ods. 4 písm. a) poslednej vety dohovoru
Argumentácia účastníkov konania
Komisia sa domnieva, že posledná veta článku 12 ods. 4 písm. a) dohovoru ukladá členským štátom povinnosť zabezpečiť, aby si pridelení učitelia zachovali právo na postup v zamestnaní a dôchodkové nároky zaručené ich vnútroštátnymi predpismi. Tento dohovor z tohto dôvodu a v tomto ohľade priznáva právo prideleným učiteľom.
Tento výklad potvrdzuje jasné a bezpodmienečné znenie, ako aj kontext a cieľ tohto ustanovenia, ktorým je zabezpečiť, aby učitelia neboli znevýhodnení v dôsledku ich pridelenia.
Komisia okrem toho tvrdí, že výraz „postup“ sa má vykladať samostatne a vzťahuje sa na rôzne vnútroštátne systémy odmeňovania uplatniteľné na učiteľov v prípade ich pridelenia. Široký dosah tohto výrazu potvrdzuje aj analýza rôznych jazykových verzií.
Spojené kráľovstvo sa naopak domnieva, že článok 12 ods. 4 písm. a) dohovoru je adresovaný iba Najvyššej rade, a teda členským štátom neukladá nijaké povinnosti.
Tento výklad je potvrdený na jednej strane znením tohto ustanovenia, keďže toto ustanovenie je súčasťou hlavy II dohovoru nazvanej „Orgány škôl“, v rámci ktorej nijaké ustanovenie neukladá povinnosti členským štátom, a na druhej strane odkazom v článku 3 ods. 2 dohovoru na jeho článok 12.
Podľa Spojeného kráľovstva je cieľom článku 12 ods. 4 písm. a) dohovoru uložiť Najvyššej rade, aby pri vykonávaní svojich správnych funkcií dodržiavala vnútroštátne predpisy, pokiaľ ide o postup v zamestnaní a dôchodkové nároky. Nemalo by totiž veľký zmysel domnievať sa, že by dohovor ukladal členským štátom povinnosť dodržiavať vlastnú právnu úpravu.
Okrem toho by bolo v rozpore s článkom 165 ods. 1 ZFEÚ, ktorý chráni autonómiu členských štátov pri usporiadaní svojho vzdelávacieho systému, ak by dohovor ukladal členským štátom povinnosť priznať učiteľom vyslaným alebo prideleným do európskych škôl práva, na ktoré by sa nemohli odvolávať na základe vnútroštátnej právnej úpravy.
Okrem toho tento členský štát tvrdí, že v jeho chápaní, všeobecne prijatom v Spojenom kráľovstve, výraz „postup“ označuje výlučne povýšenie učiteľa na vyššie administratívne miesto, kde je väčšia zodpovednosť v rámci štruktúry škôl, akými sú napríklad riaditeľ školy alebo zástupca riaditeľa školy („head teacher“ alebo „deputy head teacher“). Pokiaľ ide o výraz „právo na postup zaručené“ vnútroštátnymi predpismi, Spojené kráľovstvo v podstate obhajuje tézu, podľa ktorej sa majú tieto výrazy vykladať doslovne a striktne. Postup, ktorý nie je automaticky priznaný na základe odpracovaných rokov, ale o ktorý musí požiadať učiteľ a prizná sa mu, len ak splní určitý počet kritérií, teda nepredstavuje právo zaručené vnútroštátnymi predpismi.
Posúdenie Súdnym dvorom
Spor medzi Komisiou a Spojeným kráľovstvom o výklad článku 12 ods. 4 písm. a) poslednej vety dohovoru sa v podstate týka dvoch otázok, a to po prvé, či toto ustanovenie ukladá povinnosť členským štátom, ktoré sú zmluvnou stranou dohovoru, a po druhé, aký dosah treba priznať formulácii „právo na postup zaručené“ vnútroštátnymi predpismi.
Pokiaľ ide o prvú z týchto dvoch otázok, treba najskôr pripomenúť, že článok 12 ods. 4 písm. a) dohovoru stanovuje, že v správnych záležitostiach je Najvyššia rada povinná každoročne na návrh rád inšpektorov určiť požiadavky na učiteľov vytvorením alebo zrušením pracovných miest. Zabezpečí spravodlivé rozdelenie funkcií medzi členskými štátmi. Spolu s vládami sa uznáša na otázkach týkajúcich sa vyslania alebo dočasného preloženia učiteľov na stredných a základných školách a pedagogických poradcov školy. Zamestnanci si zachovajú právo na postup v zamestnaní a dôchodkové nároky zaručené ich vnútroštátnymi predpismi.
Zo znenia tohto ustanovenia teda vyplýva, že zatiaľ čo prvé tri vety tohto ustanovenia ukladajú povinnosti Najvyššej rade, ktoré musia byť prípadne vykonané v spolupráci s vládami, jeho posledná veta je formulovaná neutrálne – konštatuje právo učiteľov na zachovanie si práva na postup v zamestnaní a dôchodkové nároky zaručené ich vnútroštátnymi predpismi bez špecifikácie, kto má zachovanie týchto práv zabezpečiť.
Je zrejmé, že toto právo by nemohlo byť zachované, ak by členské štáty, ktoré sú zmluvnou stranou tohto dohovoru, mohli upraviť svoje vnútroštátne predpisy a ustanovenia upravujúce vyslanie alebo pridelenie svojich učiteľov do európskej školy spôsobom, ktorý by ich zbavil práv počas obdobia vyslania alebo pridelenia.
V tejto súvislosti treba zdôrazniť, že právo na postup v zamestnaní a dôchodkové nároky učiteľov vyslaných alebo pridelených do európskych škôl sú v celom rozsahu upravené príslušnými vnútroštátnymi predpismi, a preto Najvyššia rada nemôže zabezpečiť zachovanie týchto práv, ak takéto zachovanie neumožňujú. Okrem toho, hoci je Najvyššia rada nepochybne povinná dodržiavať tieto predpisy, nič to nemení na skutočnosti, že na jednej strane ich uplatnenie na uvedených učiteľov nevyžaduje nijakú intervenciu zo strany tejto rady a na druhej strane je ťažko predstaviteľné, že by táto rada vzhľadom na svoje právomoci obmedzené a striktne ohraničené dohovorom mohla zasiahnuť do práva na postup v zamestnaní a dôchodkové nároky, ktoré týmto učiteľom priznáva ich vnútroštátna právna úprava.
Za týchto podmienok treba konštatovať, že výklad navrhovaný Spojeným kráľovstvom, podľa ktorého je článok 12 ods. 4 písm. a) posledná veta dohovoru adresovaný iba Najvyššej rade s cieľom uložiť jej povinnosť dodržiavať vnútroštátne predpisy, pokiaľ ide o postup v zamestnaní a dôchodkové nároky, by toto ustanovenie zbavil akéhokoľvek potrebného účinku.
Z toho vyplýva, že na rozdiel od tvrdenia Spojeného kráľovstva sa toto ustanovenie má vykladať v tom zmysle, že obsahuje aj pre členské štáty, ktoré sú zmluvnou stranou dohovoru, povinnosť zabezpečiť, aby si pridelení učitelia počas obdobia vyslania alebo pridelenia do európskych škôl zachovali právo na postup v zamestnaní a dôchodkové nároky, ktoré im zaručujú ich vnútroštátne predpisy.
Toto konštatovanie nevyvracia ani skutočnosť, že článok 12 dohovoru je súčasťou hlavy II nazvanej „Orgány škôl“ a že vymenúva povinnosti Najvyššej rady v správnej oblasti, ani odkaz v článku 3 ods. 2 dohovoru na uvedený článok 12.
Hoci je totiž nepochybné, že tento článok 12 hlavne uvádza povinnosti Najvyššej rady, treba tiež uviesť, že sa v odseku 4 písm. a) predposlednej vete týka aj „vlád“ a posledná veta tohto ustanovenia nie je, ako sa konštatovalo v bode 47 tohto rozsudku, formulovaná ako zodpovednosť Najvyššej rady, ale ako bezpodmienečné právo učiteľov vyslaných alebo pridelených do európskych škôl.
Okrem toho umiestnenie tejto poslednej vety je vysvetlené historickými dôvodmi a vnútorným vzťahom, ktorý existuje medzi predmetom tejto a predchádzajúcej vety. V Štatúte európskych škôl uvedenom v bode 2 tohto rozsudku v znení z 12. apríla 1957 totiž boli tieto vety spojené a článok 12 ods. 3 tohto štatútu vtedy stanovoval, že Najvyššia rada riešila „s vládami otázky týkajúce sa vyslania alebo pridelenia učiteľov stredných škôl, učiteľov základných škôl a dozorcov škôl tak, aby si zachovali právo na postup v zamestnaní a dôchodkové nároky zaručené ich vnútroštátnymi predpismi a požívali výhody priznané úradníkom ich kategórie v zahraničí“. Z tohto skoršieho znenia štatútu jasne vyplýva, že Najvyššia rada a vlády mali spoločne dbať na riešenie otázok spojených s vyslaním a pridelením tak, aby zabezpečili, že učitelia nebudú znevýhodnení z dôvodu ich pridelenia alebo vyslania do európskej školy. Aj keď dohovor v súčasnom znení viac posilňuje ochranu učiteľov tým, že im priznáva výslovné a bezpodmienečné právo, vôbec nemá v úmysle oslobodiť vlády od ich povinnosti v tomto ohľade.
V rozpore s tým, čo zrejme navrhuje Spojené kráľovstvo, táto povinnosť okrem toho nie je bezpredmetná z dôvodu, že členské štáty musia dodržiavať vlastnú právnu úpravu. Z predchádzajúcich bodov totiž vyplýva, že zodpovednosť členských štátov, ktoré sú zmluvnou stranou dohovoru, za uskutočnenie cieľa uvedeného v jeho článku 12 ods. 4 písm. a) poslednej vete zahŕňa nielen povinnosť dodržiavať vnútroštátnu právnu úpravu v oblasti práv na postup v zamestnaní a dôchodkových nárokov, ale aj povinnosť zabezpečiť, že táto právna úprava bude vypracovaná tak, aby nevylúčila učiteľov vyslaných alebo pridelených do európskych škôl.
Takáto povinnosť navyše nie je nezlučiteľná s článkom 165 ZFEÚ. Na jednej strane sa obmedzenie právomoci Európskej únie v oblasti vzdelávania upravené v tomto článku netýka dohovoru, keďže tento dohovor nie je odvodeným aktom prijatým orgánmi Únie, ale nástrojom medzinárodného práva uzavretým medzi členskými štátmi a Európskymi spoločenstvami. Na druhej strane v rozsahu, v akom tretie odôvodnenie dohovoru tiež uvádza, že tento systém spolupráce svojho druhu medzi členskými štátmi a Európskymi spoločenstvami uznáva zodpovednosť členských štátov za usporiadanie ich vzdelávacieho systému, treba konštatovať, že táto zodpovednosť nie je nijako dotknutá povinnosťou členských štátov neznevýhodňovať učiteľov vyslaných alebo pridelených do európskych škôl, pokiaľ ide o právo na postup v zamestnaní a dôchodkové nároky.
Čo sa týka druhej výkladovej otázky, v ktorej sa účastníci konania rozchádzajú a ktorá sa týka dosahu formulácie „právo na postup zaručené“ vnútroštátnymi predpismi, nachádzajúcej sa v článku 12 ods. 4 písm. a) poslednej vete dohovoru, treba uviesť, že tento dosah, a teda ochrana priznaná týmto ustanovením učiteľom vyslaným alebo prideleným do európskych škôl, sa nemôže odlišovať v závislosti od miesta ich pôvodu a že táto formulácia si v dôsledku toho vyžaduje autonómny výklad.
Takýto výklad musí najmä umožniť účinné dosiahnutie cieľa stanoveného týmto ustanovením, a preto musí zabezpečiť, aby učitelia neboli z dôvodu ich vyslania alebo pridelenia do európskej školy znevýhodnení v oblasti postupu v zamestnaní a dôchodkových nárokov.
Pokiaľ ide konkrétnejšie o výraz „postup“, treba konštatovať, že vzhľadom na tento cieľ ho nemožno vykladať zužujúco, ako to navrhuje Spojené kráľovstvo. Ako zdôraznil generálny advokát v bodoch 45 a 46 návrhov, tento výraz sa totiž týka nielen prístupu učiteľa k pracovným miestam na vyššej pracovnej pozícii v rámci hierarchie školy, ktoré prinášajú väčšiu zodpovednosť, akým je napríklad riaditeľ školy, ale aj akéhokoľvek postupu v zamestnaní. Obsahuje tiež prístup k vyššej platovej triede v rámci jedného zamestnania, čo zahŕňa uplatnenie vyššieho platového ohodnotenia bez toho, aby to prinieslo zmenu názvu pracovnej pozície alebo vyššiu zodpovednosť.
Rovnako, na rozdiel od toho, čo zrejme navrhuje Spojené kráľovstvo, z formulácie „právo na postup zaručené“ vnútroštátnymi predpismi nemožno vyvodiť, že sú zásadne dotknuté iba situácie, v ktorých vnútroštátna právna úprava upravuje automatické povýšenie spojené s odpracovanými rokmi. Ako uviedol generálny advokát v bodoch 53 až 55 návrhov, zo znenia a z účelu článku 12 ods. 4 písm. a) poslednej vety dohovoru vyplýva, že toto ustanovenie má zachovať v prospech učiteľov vyslaných alebo pridelených do európskych škôl všetky práva týkajúce sa povýšenia v zamestnaní, tak ako sú upravené v príslušných vnútroštátnych právnych úpravách, nezávisle od formy, akú majú tieto práva. V závislosti od obsahu práv uznaných týmito právnymi úpravami môžu mať formu automatického práva na povýšenie alebo iba práva zúčastniť sa na konaniach umožňujúcich postúpiť v zamestnaní. Tieto práva však nemôžu mať užší dosah ako tie, ktoré by týmto učiteľom patrili, ak by zostali na pracovnom mieste v školskom zariadení členského štátu ich pôvodu.
Z vyššie uvedeného vyplýva, že článok 12 ods. 4 písm. a) posledná veta dohovoru sa má vykladať v tom zmysle, že členským štátom, ktoré sú zmluvnou stranou tohto dohovoru, ukladá povinnosť dbať na to, aby mali učitelia pridelení alebo vyslaní do európskych škôl počas obdobia pridelenia alebo vyslania rovnaké práva na postup v zamestnaní a na dôchodkové nároky, ako sú práva uplatňujúce sa na vnútroštátnych učiteľov podľa právnej úpravy členského štátu ich pôvodu.
O uplatnení článku 12 ods. 4 písm. a) poslednej vety a článku 25 ods. 1 dohovoru Spojeným kráľovstvom
Argumentácia účastníkov konania
Komisia sa domnieva, že skutočnosť, že pracovná zmluva povinne uzavretá učiteľmi z Anglicka a Walesu s ministrom školstva na účely ich pridelenia do európskych škôl zmrazuje plat týchto učiteľov na úroveň existujúcej triedy na celé obdobie pridelenia a bráni im tak postúpiť do jednej z vyšších platových tried alebo získať „teaching and learning responsibility payments“ upravené v STPCD, je nezlučiteľná s článkom 12 ods. 4 písm. a) a článkom 25 ods. 1 dohovoru.
Po prvé potenciálni uchádzači sú počas obdobia svojho pridelenia znevýhodnení nemožnosťou zúčastniť sa na hodnotení, ktoré by im umožnilo získať „post-threshold pay scale“. Z tohto dôvodu sa po návrate z pridelenia do Spojeného kráľovstva môžu uchádzať iba o miesto zodpovedajúce základnej platovej triede, čo obmedzuje škálu prístupných miest.
Po druhé nemožnosť domáhať sa akéhokoľvek príplatku alebo povýšenia počas pridelenia v dĺžke deviatich rokov značne znižuje plat, z ktorého sa vychádza pri výpočte dôchodkových nárokov, a teda aj výšku budúceho starobného dôchodku.
Komisia okrem toho tvrdí, že toto vylúčenie má za následok značnú finančnú stratu pre rozpočet Únie, keďže ten musí znášať väčší rozdiel medzi nižším vnútroštátnym platom a platom harmonizovaným podľa služobného poriadku pridelených zamestnancov.
Na základe približného výpočtu sa domnieva, že rozpočet Únie musel v roku 2008 len vo vzťahu k 194 prideleným učiteľom z Anglicka a Walesu znášať dodatočné náklady okolo 720000 eur. Tieto náklady vyplývajú z väčšieho rozdielu, ktorý musel byť zaplatený podľa článku 49 ods. 2 písm. b) služobného poriadku pridelených zamestnancov a v dôsledku toho podľa článku 25 ods. 2 dohovoru. Na základe tohto výpočtu sa možno rozumne domnievať, že nemožnosť učiteľov pridelených z Anglicka a Walesu získať „post-threshold pay scale“ sama osebe spôsobuje ročné dodatočné náklady pre rozpočet Únie medzi 500000 a 1000000 eur.
Komisia zdôrazňuje, že netvrdí, že učitelia pridelení z Anglicka a Walesu musia mať automaticky prístup k vyšším platovým triedam upraveným pre „post-threshold teacher“, „advanced teacher“ a „excellent teacher“ a postupovať na nich rovnako alebo tiež získať „teaching and learning responsibility payments“. Svoj návrh obmedzuje na to, aby títo učitelia mali právo na platový postup za rovnakých podmienok ako ktorýkoľvek iný učiteľ zamestnaný v Spojenom kráľovstve, a teda aby sa najmä mohli zúčastniť na hodnotiacich konaniach upravených pre prístup k týmto triedam.
Z podrobnej analýzy rôznych pracovných noriem a úloh, ktoré sa uplatňujú na tieto triedy a príplatky, podľa Komisie vyplýva, že učitelia pridelení do európskych škôl často plnia úlohy, ktoré sú v zásade spôsobilé umožniť im prístup k uvedeným platovým triedam alebo získať uvedené príplatky.
Komisia sa domnieva, že Spojené kráľovstvo nemôže poukazovať na údajné technické ťažnosti na účely odôvodnenia nedodržania povinností vyplývajúcich z dohovoru. Navyše spochybňuje skutočnosť, že takéto ťažnosti skutočne existujú alebo že nemôžu byť vyriešené vďaka úsiliu primeranému dotknutým záujmom.
Pokiaľ ide po prvé o organizáciu posúdení pridelených učiteľov, predovšetkým sa domnieva, že posúdenie s cieľom získať „post-threshold pay scale“ vykonávajú riaditelia jednotlivých škôl a že na prvý pohľad neexistuje nijaký dôvod, ktorý by bránil zvereniu tejto úlohy riaditeľovi európskej školy. Ďalej možno predpokladať aj iné možnosti. Spojené kráľovstvo mohlo poslať inšpektorov, ktorí by kontrolovali posúdenie vykonávané riaditeľmi európskych škôl, alebo externých posudzovateľov, ktorí by posúdenie vykonávali sami, alebo si tiež zvoliť kombináciu týchto možností. Nakoniec nič nebránilo hodnotiteľom národnej agentúry uskutočňujúcej hodnotenia národných kandidátov na miesta „advanced skills teachers“ a „excellent teachers“ dostaviť sa do európskych škôl, keďže už vykonávali posúdenia v školách ministerstva obrany v Nemecku a v iných krajinách mimo Spojeného kráľovstva.
Pokiaľ ide po druhé o tvrdenie Spojeného kráľovstva založené na tom, že prístup k vyšším platovým triedam podlieha vytvoreniu pracovných miest, Komisia tvrdí, že to nie je prípad prístupu k „post-threshold pay scale“, ktorej zavedenie v podstate predstavuje skryté všeobecné zvýšenie platov. Pokiaľ ide o prístup k iným vyšším platovým triedam, ide o vytvorenie miesta v rozpočtovom zmysle. Spojenému kráľovstvu teda nič nebráni, aby ministerstvu školstva priznalo primeraný počet miest „advanced skills teachers“ a „excellent teachers“ pre pridelených učiteľov.
Spojené kráľovstvo vyvracia tvrdenie, že jeho politika vo vzťahu k prideleným učiteľom je v rozpore s článkom 12 ods. 4 písm. a) a článkom 25 dohovoru.
Spojené kráľovstvo sa domnieva, že žaloba Komisie je založená na nesprávnom pochopení pracovného postavenia pridelených učiteľov a povahy dodatočných príplatkov upravených v STPCD. V tomto ohľade tento členský štát najmä zdôrazňuje, že učitelia pridelení z Anglicka a Walesu neboli predtým nevyhnutne zamestnaní v rámci štátnej školy a v dôsledku toho sa na nich pred ich pridelením nemuseli vzťahovať STPCD. STPCD teda nepredstavuje „vnútroštátny predpis“ v zmysle článku 12 dohovoru.
Učitelia pridelení z Anglicka a Walesu okrem toho po vlastnom uvážení opustili svoje predchádzajúce miesto, aby obsadili nové miesto v európskej škole na základe novej pracovnej zmluvy uzavretej s ministerstvom školstva. Práve táto zmluva spresňuje, že pridelený zamestnanec nemôže požiadať o priznanie vyššej platovej triedy a o dodatočné príplatky uvedené v STPCD. Títo učitelia si tak dobrovoľne zvolili miesto, na ktoré sa STPCD neuplatňuje.
Spojené kráľovstvo okrem toho tvrdí, že dodatočné príplatky upravené v STPCD nie sú „zaručené“ vnútroštátnou právnou úpravou a nepredstavujú „práva“ na povýšenie v zmysle článku 12 ods. 4 písm. a) dohovoru. Tieto príplatky sa totiž nepriznávajú automaticky na základe odpracovaných rokov, ale sa o ne musí požiadať a priznávajú sa podľa určitých kritérií. Navyše „teaching and learning responsibility payments“ a režimy „advanced skills teachers“ a „excellent teachers“ sú prístupné iba v rozsahu, v akom škola v tomto ohľade rozhodne o vytvorení miest. Okrem toho dodatočné príplatky nepredstavujú „právo na postup“ v zmysle tohto článku, keďže učitelia, ktorým sa prizná takáto odmena, si zachovávajú postavenie „učiteľa“ a nepostupujú na vyššie pracovné miesto.
Spojené kráľovstvo sa domnieva, že ak by pridelení učitelia mali mať právo na dodatočné príplatky bez toho, aby boli povinní zabezpečovať zodpovednosti, ktoré sú s nimi spojené, vytvorilo by to diskrimináciu vo vzťahu k vnútroštátnym učiteľom. Spojené kráľovstvo najmä spochybňuje, že pridelení učitelia spĺňajú kritériá umožňujúce získanie dodatočných príplatkov. Neexistuje tak skutočná ekvivalencia medzi situáciou európskych učiteľov a situáciou učiteľov štátnych škôl Spojeného kráľovstva.
Takáto diskriminácia vyplýva tiež zo skutočnosti, že kontrola pracovnej výkonnosti učiteľov európskych škôl nie je taká presná a prísna ako mechanizmus kontroly upravený na vnútroštátnej úrovni. Riešenie navrhované Komisiou, že túto kontrolu budú vykonávať inšpektori vyslaní Spojeným kráľovstvom do európskych škôl, v tejto súvislosti nestačí na zabezpečenie ekvivalencie.
Nakoniec, pokiaľ ide o článok 25 dohovoru, Spojené kráľovstvo tvrdí, že aj za predpokladu, že by sa jeho výklad článku 12 ods. 4 písm. a) poslednej vety tohto dohovoru ukázal ako nesprávny, nevyplýva z toho strata pre rozpočet Únie. Nepochybne je možné, že niektorí z učiteľov pridelených z Anglicka a Walesu alebo vyslaných do európskych škôl nadobudnú právo na dodatočný príplatok v budúcnosti, ak predložia vhodnú žiadosť a ak sa jej vyhovie. Keďže však priznanie tohto práva závisí od individuálneho posúdenia každého učiteľa, v súčasnosti sa ho nikto z týchto učiteľov nemôže dovolávať. V dôsledku toho si Spojené kráľovstvo až doposiaľ plní povinnosť zaplatiť celú sumu odmeny, na ktorú majú títo učitelia právo.
Posúdenie Súdnym dvorom
Komisia Spojenému kráľovstvu v podstate vytýka, že nedbalo na to, aby si učitelia vyslaní alebo pridelení Anglickom a Walesom do európskych škôl zachovali právo na postup a dôchodkové nároky zaručené ich vnútroštátnymi predpismi v súlade s článkom 12 ods. 4 písm. a) poslednou vetou dohovoru, a v dôsledku toho v rozpore s článkom 25 ods. 1 toho istého dohovoru nezachovalo odmeny platené týmto učiteľom.
Na účely posúdenia dôvodnosti tejto výhrady treba najskôr určiť, či STPCD predstavuje pre týchto učiteľov vnútroštátny predpis v zmysle článku 12 ods. 4 písm. a) poslednej vety tohto dohovoru.
V tomto ohľade treba konštatovať, že hoci sú členské štáty, ktoré sú zmluvnou stranou dohovoru, ako to pripomína tretie odôvodnenie dohovoru, plne zodpovedné za usporiadanie svojho vzdelávacieho systému, nemôžu sa odvolávať na jeho osobitnosti, aby sa zbavili povinností vyplývajúcich z tohto dohovoru a aby zbavili učiteľov, ktorých vysielajú alebo prideľujú do európskych škôl, ochrany upravenej článkom 12 ods. 4 písm. a) poslednou vetou uvedeného dohovoru.
Práve takýto by bol dôsledok argumentácie obraňovanej Spojeným kráľovstvom, podľa ktorej STPCD pre učiteľov z Anglicka a Walesu nepredstavuje vnútroštátny predpis v zmysle tohto ustanovenia. Podľa tejto argumentácie by totiž pre tento členský štát vzhľadom na osobitosti jeho vzdelávacieho systému jednoducho neexistoval nijaký vnútroštátny predpis.
Navyše treba zdôrazniť, že STPCD je záväzný pre všetky štátne školy v Anglicku a vo Walese a že väčšina učiteľov pracujúcich v tejto oblasti je skutočne zamestnaná takouto školou, ale tiež okolnosť, že aj medzi neštátnymi školami podstatná časť v celom rozsahu alebo čiastočne uplatňuje STPCD. Komisia v tejto súvislosti uviedla, bez toho, aby to Spojené kráľovstvo v tomto bode spochybnilo, že neštátne školy, ktoré uplatňujú STPCD iba čiastočne, používajú podmienky upravené v tomto dokumente ako minimum s doplnením dodatočných výhod a že STPCD sa v skutočnosti uplatňuje na 90 % všetkých učiteľov zamestnaných v tomto členskom štáte.
Okrem toho typizovaná pracovná zmluva, ktorú učitelia vyslaní alebo pridelení Anglickom a Walesom do európskych škôl podpisujú s ministerstvom školstva na účely tohto vyslania alebo pridelenia, stanovuje, že vnútroštátne platy vyplácané mesačne týmto učiteľom sú stanovené v súlade s platovou triedou stanovenou v STPCD a že majú nárok na každoročné zvyšovanie platov uplatniteľné podľa STPCD, ktoré sa dohodne na vnútroštátnej úrovni. Je teda nepochybné, že aj pre týchto učiteľov sú pracovné podmienky čiastočne upravené v STPCD a že táto zmluva vylučuje jeho uplatnenie iba selektívne, a najmä pokiaľ ide o výhodu vyššej platovej triedy a dodatočného príplatku.
Je nutné konštatovať, že za týchto podmienok predstavuje STPCD pre učiteľov z Anglicka a Walesu vnútroštátny predpis v zmysle článku 12 ods. 4 písm. a) poslednej vety dohovoru.
Pokiaľ ide o tvrdenie Spojeného kráľovstva, podľa ktorého nemôže byť nútené priznať práva na postup upravené v STPCD všetkým učiteľom, ktorých vyšle alebo pridelí do európskych škôl, keďže pred vyslaním alebo pridelením bola v rámci štátnej školy v Anglicku alebo vo Walese zamestnaná iba časť z nich, treba uviesť, že Komisia v tejto žalobe žiada, aby sa tieto práva upravené v STPCD uplatňovali nie na všetkých učiteľov vyslaných alebo pridelených týmto členským štátom, ale iba na tých, ktorí pochádzajú z Anglicka a Walesu. V dôsledku toho okolnosť, že STPCD sa neuplatňuje najmä na učiteľov zamestnaných v Škótsku, na túto žalobu nemá vplyv.
Okrem toho, keďže nielen štátne školy v Anglicku alebo vo Walese, ale aj veľká časť neštátnych škôl v celom rozsahu alebo čiastočne uplatňuje STPCD, možno predpokladať, že medzi učiteľmi z Anglicka a Walesu vyslanými alebo pridelenými do európskych škôl väčšina z nich požívala podmienky upravené v STPCD pred ich vyslaním alebo pridelením. Aj keby sa malo ukázať, že časť učiteľov nepodliehala STPCD na základe skutočnosti, že boli predtým zamestnaní buď v neštátnej škole fakultatívne neuplatňujúcej STPCD, alebo neboli zamestnaní v nijakej inej škole, táto okolnosť v každom prípade nemôže odôvodniť, aby Spojené kráľovstvo podľa typizovanej zmluvy, ktorú musia učitelia podpísať na účely ich vyslania alebo pridelenia do európskych škôl, vylúčilo uplatnenie niektorých výhod upravených v STPCD pre všetkých učiteľov z Anglicka a Walesu.
Navyše v rozpore s tým, čo tvrdí Spojené kráľovstvo, toto vylúčenie nie je odôvodnené jednoducho skutočnosťou, že títo učitelia podpíšu túto zmluvu dobrovoľne a s úplnou znalosťou veci. Hoci je totiž nepochybne pravda, že títo učitelia nie sú vôbec nútení požiadať o vyslanie alebo pridelenie do európskej školy a môžu poznať podmienky novej pracovnej zmluvy, nič to nemení na skutočnosti, že uvedení učitelia nemajú inú voľbu ako súhlasiť s podpísaním tejto zmluvy, ktorej podmienky sú im uložené ministerstvom školstva. Pokiaľ sa nemá článok 12 ods. 4 písm. a) posledná veta dohovoru zbaviť potrebného účinku, nemožno platne tvrdiť, že za takýchto okolností učitelia po vlastnom uvážení upustili od uvedených výhod upravených v STPCD a od práva, ktoré im toto ustanovenie dohovoru priznáva.
Pokiaľ ďalej ide o otázku, či prístup k výhodnejším platovým triedam, akými sú „post-threshold pay scale“, ako aj triedy uplatňujúce sa na „excellent teachers“ a na „advanced skills teachers“, a prístup k iným dodatočným príplatkom, akými sú „teaching and learning responsibility payments“, upraveným v STPCD, predstavujú práva na postup v zmysle tohto ustanovenia, treba pripomenúť, že v bodoch 54 a 55 tohto rozsudku sa už konštatovalo, že takýmito právami sú aj tie práva, ktoré majú za následok uplatnenie výhodnejšej odmeny bez toho, aby bola táto odmena spojená s priznaním inej pracovnej pozície učiteľovi, ako aj tie, ktoré nie sú priznané automaticky v závislosti od odpracovaných rokov, ale ktoré vyžadujú účasť na konaniach a splnenie niektorých kritérií.
Z toho vyplýva, že tvrdenia Spojeného kráľovstva založené na skutočnosti, že učitelia, na ktorých sa uplatňujú tieto triedy a príplatky, si zachovávajú miesto a museli sa podrobiť takýmto konaniam, musia byť vyvrátené. Okrem toho Komisia netvrdí, že učitelia vyslaní alebo pridelení Anglickom a Walesom musia byť automaticky zaradení do týchto tried a získať tieto príplatky, ale že k nim musia mať prístup za tých istých podmienok, ako sa uplatňujú na učiteľov z Anglicka a Walesu podliehajúcich STPCD.
V rozsahu, v akom Spojené kráľovstvo tvrdí, že vyslaní alebo pridelení učitelia v zásade nemôžu spĺňať kritériá pracovnej výkonnosti, na základe ktorých sa priznáva prístup k týmto triedam, ako aj dodatočné zodpovednosti spojené s uplatnením niektorých z týchto tried a príplatkov, treba uviesť, že Komisia vykonala podrobnú analýzu týchto kritérií a zodpovedností, pričom prijateľne vysvetlila, že veľký počet týchto učiteľov spĺňa tieto kritériá a v rámci európskych škôl nesie rovnocennú zodpovednosť.
Táto analýza a tieto vysvetlenia nie sú spochybnené jednotlivými tvrdeniami Spojeného kráľovstva, podľa ktorých v podstate neexistuje skutočná ekvivalencia medzi situáciou učiteľov európskych škôl a situáciou učiteľov štátnych škôl. Takéto tvrdenie totiž naráža na článok 10 služobného poriadku pridelených zamestnancov, ktorý vyžaduje, aby vyslaní alebo pridelení učitelia mali tituly a spĺňali podmienky nevyhnutné na obsadenie rovnocenných funkcií v krajine svojho pôvodu. Okrem toho, keďže uvedené tvrdenia Spojeného kráľovstva sú založené na koncepcii, podľa ktorej tieto kritériá a zodpovednosť zo svojej podstaty nemôžu byť týmito učiteľmi splnené vzhľadom na to, že európske školy nefungujú rovnako ako štátne školy v Anglicku a vo Walese, porušujú osobitné postavenie a charakter sui generis európskych škôl.
Na rozdiel od toho, čo tvrdí Spojené kráľovstvo, prístup učiteľov vyslaných alebo pridelených Anglickom a Walesom do európskych škôl k uvedeným platovým triedam a dodatočným príplatkom nespôsobuje ani diskrimináciu na škodu učiteľov štátnych škôl z dôvodu, že je nemožné zabezpečiť kontroly výkonnosti týchto učiteľov tak presne a prísne ako v prípade učiteľov na vnútroštátnej úrovni. Ako totiž uviedol generálny advokát v bodoch 87 až 90 návrhov, toto tvrdenie je neopodstatnené, keďže na zabezpečenie takýchto kontrol existujú celkom vhodné riešenia. Spojené kráľovstvo navyše neuviedlo dôvody, pre ktoré sa domnieva, že rôzne možnosti navrhované v tejto súvislosti Komisiou neumožňujú dosiahnuť uspokojujúci výsledok, ale obmedzilo sa na tvrdenie, že vyslanie vnútroštátnych inšpektorov do európskych škôl nie je postačujúce.
Spojené kráľovstvo tiež tvrdí, že mnohí učitelia štátnych škôl v Anglicku a vo Walese nemajú nárok na platové triedy upravené pre „excellent teachers“ a „advanced skills teachers“ alebo „teaching and learning responsibility payments“ z dôvodu, že v ich školách sa nezriadili nijaké alebo len veľmi málo miest umožňujúcich prístup k týmto triedam a príplatkom. Táto okolnosť napriek tomu neodôvodňuje vylúčenie všetkých učiteľov z Anglicka a Walesu vyslaných alebo pridelených do európskych škôl z výhody týchto tried a príplatkov.
Okrem toho v rámci odpovede na žiadosť Komisie prideliť európskym školám počet takýchto miest primeraný počtu existujúcemu v Anglicku a vo Walese Spojené kráľovstvo nespochybnilo, že takéto pridelenie miest je skutočne možné, ale vyhlásilo, že počet učiteľov zastávajúcich miesta pridelených do európskych škôl by bol veľmi malý či dokonca nulový a že by bolo za týchto podmienok ťažké určiť európske školy, ktoré by mali tieto miesta efektívne využívať. Takéto praktické ťažkosti pri rozdeľovaní miest umožňujúcich prístup k uvedeným triedam a príplatkom však nemôžu odôvodniť úplné zamietnutie vyslania týchto učiteľov zastávajúcich miesta do európskych škôl. Okrem toho je nepochybné, že podľa článku 12 ods. 4 písm. a) predposlednej vety dohovoru mohlo Spojené kráľovstvo požiadať Najvyššiu radu o pomoc pri riešení týchto ťažkostí najmä s cieľom identifikovať v rámci európskych škôl miesta určené pre „excellent teachers“ a „advanced skills teachers“.
Z vyššie uvedeného vyplýva, že prístup k výhodnejším platovým triedam, akými sú „post-threshold pay scale“, ako aj triedy uplatňujúce sa na „excellent teachers“ a na „advanced skills teachers“, a prístup k iným dodatočným príplatkom, akými sú „teaching and learning responsibility payments“, upraveným v STPCD, predstavuje právo na postup v zmysle článku 12 ods. 4 písm. a) poslednej vety dohovoru, na ktorého dodržiavanie musí Spojené kráľovstvo dbať v prospech učiteľov vyslaných alebo pridelených Anglickom a Walesom do európskych škôl. Okrem toho, keďže prístup k týmto triedam a príplatkom má priamy vplyv na výšku starobného dôchodku, ktorého sa títo učitelia budú môcť domáhať, predstavuje tiež právo na dôchodok zaručené ich vnútroštátnymi predpismi v zmysle tohto ustanovenia.
Nakoniec, pokiaľ ide o otázku, či Spojené kráľovstvo správne uplatňuje článok 25 ods. 1 dohovoru, treba pripomenúť, že toto ustanovenie ukladá členským štátom povinnosť prispievať do rozpočtu európskych škôl prostredníctvom zachovania odmien platených učiteľom, ktorých prideľujú alebo vysielajú do týchto škôl. Podľa odseku 2 toho istého článku v spojení s článkom 49 služobného poriadku pridelených zamestnancov Únia do tohto rozpočtu prispieva formou platby európskeho príplatku. V tomto ohľade Komisia bez toho, aby to Spojené kráľovstvo v tomto bode skutočne vyvrátilo, predložila číselné údaje jasne preukazujúce, že zmrazenie odmien učiteľov z Anglicka a Walesu vyslaných alebo pridelených do európskych škôl malo za následok, že Únia musela týmto učiteľom zaplatiť vyšší európsky príplatok, čo spôsobilo zvýšenie ročného príspevku Únie do rozpočtu týchto škôl.
Toto konštatovanie najmä nie je spochybnené ani tvrdením Spojeného kráľovstva, že prístup k vyšším platovým triedam a dodatočným príplatkom závisí od individuálneho posúdenia každého učiteľa, ktoré sa ešte nevykonalo v prípade učiteľov z Anglicka a Walesu vyslaných alebo pridelených do európskych škôl. Toto tvrdenie totiž zjavne nezohľadňuje skutočnosť, že na jednej strane takéto posúdenia sa nevykonali práve z dôvodu systematického vylúčenia týchto učiteľov z uvedených tried a príplatkov a na druhej strane možno rozumne predpokladať, že ak by k takémuto vylúčeniu nedošlo, niektorí z týchto učiteľov by už v skutočnosti postúpili do týchto tried či získali príplatky.
Z toho vyplýva, že v rozsahu, v akom by správny výklad a správne uplatnenie článku 12 ods. 4 písm. a) poslednej vety dohovoru Spojeným kráľovstvom viedli k vyššiemu príspevku tohto členského štátu do rozpočtu európskych škôl, existuje medzi porušením tohto článku 12 ods. 4 písm. a) dohovoru a povinnosťou členských štátov podľa článku 25 ods. 1 tohto dohovoru prinajmenšom nepriamy vzťah, ktorý navyše Spojené kráľovstvo nespochybnilo. V dôsledku toho Spojené kráľovstvo tým, že uvedeným učiteľom zabránilo uchádzať sa o jednu z vyšších platových tried alebo získať „teaching and learning responsibility payments“, porušilo aj článok 25 ods. 1 dohovoru.
Vzhľadom na všetky vyššie uvedené skutočnosti treba konštatovať, že Spojené kráľovstvo tým, že vylúčilo učiteľov z Anglicka a Walesu vyslaných alebo pridelených do európskych škôl počas obdobia vyslania alebo pridelenia z prístupu k výhodnejším platovým triedam, najmä k triedam označeným ako „threshold pay“, „excellent teacher system“ alebo „advanced skills teachers“, a z prístupu k iným dodatočným príplatkom, akými sú „teaching and learning responsibility payments“, upraveným v STPCD, nesprávne uplatnilo článok 12 ods. 4 písm. a) a článok 25 ods. 1 dohovoru.
O trovách
Na základe článku 69 ods. 2 rokovacieho poriadku účastník konania, ktorý vo veci nemal úspech, je povinný nahradiť trovy konania, ak to bolo v tomto zmysle navrhnuté. Keďže Komisia navrhla zaviazať Spojené kráľovstvo na náhradu trov konania a Spojené kráľovstvo vo svojich dôvodoch nemalo úspech, je opodstatnené zaviazať ho na náhradu trov konania.
Z týchto dôvodov Súdny dvor (prvá komora) rozhodol a vyhlásil:
Článok 12 ods. 4 písm. a) posledná veta Dohovoru o štatúte európskych škôl z 21. júna 1994 sa má vykladať v tom zmysle, že členským štátom, ktoré sú zmluvnou stranou tohto dohovoru, ukladá povinnosť dbať na to, aby mali učitelia pridelení alebo vyslaní do európskych škôl počas obdobia pridelenia alebo vyslania rovnaké práva na postup v zamestnaní a na dôchodkové nároky, ako sú práva uplatňujúce sa na vnútroštátnych učiteľov podľa právnej úpravy členského štátu ich pôvodu.
Spojené kráľovstvo Veľkej Británie a Severného Írska tým, že učiteľov z Anglicka a Walesu vyslaných alebo pridelených do európskych škôl vylúčilo počas obdobia vyslania alebo pridelenia z prístupu k výhodnejším platovým triedam, najmä k triedam označeným ako „threshold pay“, „excellent teacher system“ alebo „advanced skills teachers“, a z prístupu k iným dodatočným príplatkom, akými sú „teaching and learning responsibility payments“, upraveným v „School Teachers Pay and Conditions Document“, nesprávne uplatnilo článok 12 ods. 4 písm. a) a článok 25 ods. 1 tohto dohovoru.
Spojené kráľovstvo Veľkej Británie a Severného Írska je povinné nahradiť trovy konania.
Podpisy
Článok 267 ZFEÚ — Zrušenie súdneho rozhodnutia — Vrátenie veci na konanie príslušnému súdu — Povinnosť podriadiť sa zrušujúcemu rozhodnutiu — Návrh na začatie prejudiciálneho konania — Možnosť — Životné prostredie — Aarhuský dohovor — Smernica 85/337/EHS — Smernica 96/61/ES — Účasť verejnosti na rozhodovacom konaní — Výstavba skládky odpadu — Žiadosť o povolenie — Obchodné tajomstvo — Neoznámenie dokumentu verejnosti — Účinok na platnosť rozhodnutia o povolení skládky — Náprava — Posudzovanie vplyvov projektu na životné prostredie — Konečné stanovisko predchádzajúce pristúpeniu členského štátu k Únii — Časová pôsobnosť smernice 85/337 — Súdny prostriedok nápravy — Predbežné opatrenia — Odklad vykonateľnosti — Zrušenie napadnutého rozhodnutia — Právo vlastniť majetok — Zásah“
Vo veci C-416/10,
ktorej predmetom je návrh na začatie prejudiciálneho konania podľa článku 267 ZFEÚ, podaný na základe rozhodnutia Najvyššieho súdu Slovenskej republiky zo 17. augusta 2010 a doručený Súdnemu dvoru 23. augusta 2010, ktorý súvisí s konaním:
Jozef Križan,
Katarína Aksamitová,
Gabriela Kokošková,
Jozef Kokoška,
Martina Strezenická,
Jozef Strezenický,
Peter Šidlo,
Lenka Šidlová,
Drahoslava Šidlová,
Milan Šimovič,
Elena Šimovičová,
Stanislav Aksamit,
Tomáš Pitoňák,
Petra Pitoňáková,
Mária Križanová,
Vladimír Mizerák,
Ľubomír Pevný,
Darina Brunovská,
Mária Fišerová,
Lenka Fišerová,
Peter Zvolenský,
Katarína Zvolenská,
Kamila Mizeráková,
Anna Konfráterová,
Milan Konfráter,
Michaela Konfráterová,
Tomáš Pavlovič,
Jozef Krivošík,
Ema Krivošíková,
Eva Pavlovičová,
Jaroslav Pavlovič,
Pavol Šipoš,
Martina Šipošová,
Jozefína Šipošová,
Zuzana Šipošová,
Ivan Čaputa,
Zuzana Čaputová,
Štefan Strapák,
Katarína Strapáková,
František Slezák,
Agnesa Slezáková,
Vincent Zimka,
Elena Zimková,
Marián Šipoš,
Mesto Pezinok
proti
Slovenskej inšpekcii životného prostredia,
za účasti:
Ekologická skládka, a.s.,
SÚDNY DVOR (veľká komora),
v zložení: predseda V. Skouris, podpredseda K. Lenaerts, predsedovia komôr A. Tizzano, M. Ilešič, L. Bay Larsen (spravodajca), J. Malenovský, sudcovia A. Borg Barthet, J.-C. Bonichot, C. Toader, J.-J. Kasel a M. Safjan,
generálna advokátka: J. Kokott,
tajomník: C. Strömholm, referentka,
so zreteľom na písomnú časť konania a po pojednávaní zo 17. januára 2012,
so zreteľom na pripomienky, ktoré predložili:
Jozef Križan, Katarína Aksamitová, Gabriela Kokošková, Jozef Kokoška, Martina Strezenická, Jozef Strezenický, Peter Šidlo, Lenka Šidlová, Drahoslava Šidlová, Milan Šimovič, Elena Šimovičová, Stanislav Aksamit, Tomáš Pitoňák, Petra Pitoňáková, Mária Križanová, Vladimír Mizerák, Ľubomír Pevný, Darina Brunovská, Mária Fišerová, Lenka Fišerová, Peter Zvolenský, Katarína Zvolenská, Kamila Mizeráková, Anna Konfráterová, Milan Konfráter, Michaela Konfráterová, Tomáš Pavlovič, Jozef Krivošík, Ema Krivošíková, Eva Pavlovičová, Jaroslav Pavlovič, Pavol Šipoš, Martina Šipošová, Jozefína Šipošová, Zuzana Šipošová, Ivan Čaputa, Zuzana Čaputová, Štefan Strapák, Katarína Strapáková, František Slezák, Agnesa Slezáková, Vincent Zimka, Elena Zimková, Marián Šipoš, v zastúpení: T. Kamenec a Z. Čaputová, advokáti,
Mesto Pezinok, v zastúpení: J. Ondruš a K. Siváková, advokáti,
Slovenská inšpekcia životného prostredia, v zastúpení: L. Fogaš, advokát,
Ekologická skládka, a.s., v zastúpení: P. Kováč, advokát,
slovenská vláda, v zastúpení: B. Ricziová, splnomocnená zástupkyňa,
česká vláda, v zastúpení: M. Smolek a D. Hadroušek, splnomocnení zástupcovia,
francúzska vláda, v zastúpení: S. Menez, splnomocnený zástupca,
rakúska vláda, v zastúpení: C. Pesendorfer, splnomocnená zástupkyňa,
Európska komisia, v zastúpení: P. Oliver a A. Tokár, splnomocnení zástupcovia,
po vypočutí návrhov generálnej advokátky na pojednávaní 19. apríla 2012,
vyhlásil tento
Rozsudok
Návrh na začatie prejudiciálneho konania sa týka výkladu Dohovoru o prístupe k informáciám, účasti verejnosti na rozhodovacom procese a prístupe k spravodlivosti v záležitostiach životného prostredia, podpísaného v Aarhuse 25. júna 1998 a schváleného v mene Európskeho spoločenstva rozhodnutím Rady 2005/370/ES zo 17. februára 2005 (Ú. v. EÚ L 124, s. 1, ďalej len „Aarhuský dohovor“), článku 191 ods. 1 a 2 ZFEÚ a článku 267 ZFEÚ, smernice Rady 85/337/EHS z 27. júna 1985 o posudzovaní vplyvov určitých verejných a súkromných projektov na životné prostredie (Ú. v. ES L 175, s. 40; Mim. vyd. 15/001, s. 248), zmenenej a doplnenej smernicou Európskeho parlamentu a Rady 2003/35/ES z 26. mája 2003 (Ú. v. EÚ L 156, s. 17; Mim. vyd. 15/007, s. 466, ďalej len „smernica 85/337“), ako aj smernice Rady 96/61/ES z 24. septembra 1996 o integrovanej prevencii a kontrole znečisťovania životného prostredia (Ú. v. ES L 257, s. 26; Mim. vyd. 15/003, s. 80), zmenenej a doplnenej nariadením Európskeho parlamentu a Rady (ES) č. 166/2006 z 18. januára 2006 (Ú. v. EÚ L 33, s. 1, ďalej len „smernica 96/61“).
Tento návrh bol podaný v rámci sporu medzi pánom Križanom a 43 ďalšími žalobcami - fyzickými osobami, ktoré sú obyvateľmi mesta Pezinok, ako aj Mestom Pezinok na jednej strane a Slovenskou inšpekciou životného prostredia (ďalej len „SIŽP“) na druhej strane, týkajúceho sa zákonnosti rozhodnutí správneho orgánu, ktorými bola povolená spoločnosti Ekologická skládka, a.s., (ďalej len „Ekologická skládka“), vedľajšiemu účastníkovi konania vo veci samej, výstavba a prevádzka skládky odpadov.
Právny rámec
Medzinárodné právo
Článok 6 Aarhuského dohovoru nazvaný „Účasť verejnosti na rozhodovaniach o vymedzených činnostiach“ stanovuje v odsekoch 1, 2, 4 a 6:
Každá strana:
bude uplatňovať ustanovenia tohto článku vo vzťahu k rozhodnutiam či povoliť navrhované činnosti uvedené v prílohe I;
Zainteresovaná verejnosť bude informovaná hneď na začiatku rozhodovacieho procesu týkajúceho sa životného prostredia, podľa okolností, či už verejným oznamom, alebo jednotlivo, a to vhodným, včasným a účinným spôsobom, okrem iného, o:
uvažovanom postupe, vrátane toho, ako a kedy môže byť poskytnutá táto informácia:
uvedenie orgánu verejnej moci, od ktorého môžu byť získané príslušné informácie, a kde boli informácie na účely preskúmania verejnosťou uložené;
Každá strana umožní včasnú účasť verejnosti v čase, keď sú ešte otvorené všetky možnosti a účasť verejnosti môže prebiehať účinne.
Každá strana bude žiadať príslušné orgány verejnej moci, aby s cieľom preskúmania poskytli zainteresovanej verejnosti, na základe žiadosti, ak to vyžaduje vnútroštátne právo, bezplatne a ihneď, ako je to možné, prístup ku všetkým informáciám týkajúcim sa rozhodovacieho procesu uvedeného v tomto článku, ktoré sú dostupné počas etapy účasti verejnosti, a to bez ovplyvnenia práva strany na odmietnutie zverejnenia určitej informácie [najmä] podľa článku 4 [ods. 4].
…“
Článok 9 toho istého dohovoru, nazvaný „Prístup k spravodlivosti“, stanovuje v odsekoch 2 a 4:
Každá strana, v rámci svojho vnútroštátneho práva, zabezpečí, aby členovia zainteresovanej verejnosti
… mali prístup k procesu preskúmania pred súdom a/alebo iným nezávislým a nestranným orgánom ustanoveným na základe zákona s cieľom napadnúť vecnú a procesnú zákonnosť akéhokoľvek rozhodnutia, úkonu alebo opomenutia, podliehajúc článku 6 a v prípadoch stanovených vnútroštátnym právom a bez toho, aby boli dotknuté ustanovenia odseku 3, a iným relevantným ustanoveniam tohto dohovoru.
Naviac, bez toho, aby boli dotknuté ustanovenia odseku 1, postupy uvedené v odsekoch 1, 2 a 3 zabezpečia zodpovedajúcu a účinnú nápravu vrátane prikázaných úľav, ak sú vhodné, a musia byť primerané, spravodlivé, včasné a nie nedostupne drahé. …“
Príloha I ods. 5 Aarhuského dohovoru stanovuje, že medzi činnosti uvedené v článku 6 ods. 1 písm. a) patrí:
Odpadové hospodárstvo:
skládky prijímajúce viac ako 10 ton za deň alebo s celkovou kapacitou presahujúcou 25000 ton, okrem skládok inertného odpadu.“
Právo Únie
Smernica 85/337
Článok 1 ods. 2 smernice 85/337 definuje pojem „povolenie“ ako „rozhodnutie príslušného orgánu alebo orgánov, ktoré oprávňuje navrhovateľa realizovať projekt“.
Článok 2 uvedenej smernice znie:
Členské štáty prijmú všetky potrebné opatrenia, aby zabezpečili, že pred udelením povolenia sa všetky projekty, ktoré pravdepodobne budú mať podstatný vplyv na životné prostredie z dôvodu, okrem iného, ich charakteru, veľkosti, alebo umiestnenia, budú podliehať postupu povolenia a budú posúdené z hľadiska ich vplyvov. Tieto projekty sú definované v článku 4.
Posudzovanie vplyvov na životné prostredie možno začleniť do jestvujúcich procesov povoľovania projektov v členských štátoch, alebo ak to nie je možné, do iných procesov alebo postupov, ktoré sa ustanovia na dosiahnutie cieľa tejto smernice.
…“
Smernica 96/61
Odôvodnenie 23 smernice 96/61 znie:
aby bola verejnosť informovaná o činnosti zariadení a ich možnom vplyve na životné prostredie a aby bola v spoločenstve zabezpečená transparentnosť povoľovacieho konania, musí mať verejnosť pred prijatím každého rozhodnutia prístup k informáciám o žiadostiach o povoleniach pre nové zariadenia…“
Článok 1 uvedenej smernice, nazvaný „Účel a rozsah pôsobnosti“, stanovuje:
Účelom tejto smernice je dosiahnuť integrovanú prevenciu a kontrolu znečisťovania životného prostredia pochádzajúceho z činností uvedených v prílohe I. Stanovuje opatrenia zamerané na prevenciu, alebo ak to nie je možné, na zníženie emisií do ovzdušia, vody a pôdy vyplývajúcich z vyššie spomenutých činností, vrátane opatrení týkajúcich sa odpadov s cieľom dosiahnutia vysokej úrovne ochrany životného prostredia ako celku, bez toho, aby bola dotknutá smernica [85/337] a ostatné príslušné ustanovenia spoločenstva.“
Článok 15 tej istej smernice, nazvaný „Prístup k informáciám a účasť verejnosti na povoľovacom konaní“, stanovuje:
Členské štáty zabezpečia, aby dotknutá verejnosť dostala včasné a účinné príležitosti zúčastniť sa konaní o:
vydaní povolenia na nové zariadenia,
Na účely takejto účasti sa uplatňujú postupy uvedené v prílohe V.
[Najmä odsek 1] sa uplatňuj[e] bez toho, aby boli dotknuté obmedzenia ustanovené v článku 3 ods. 2 a 3 smernice [Rady] 90/313/EHS [zo 7. júna 1990 o slobode prístupu k informáciám o životnom prostredí (Ú. v. ES L 158, s. 56; Mim. vyd. 15/001, s. 402)].
…“
Článok 15a smernice 96/61, nazvaný „Prístup k spravodlivosti“, znie:
Členské štáty zaistia, aby v súlade s príslušným vnútroštátnym právnym systémom, dotknutá verejnosť:
mala prístup k opravným prostriedkom pred súdom alebo iným nezávislým a nestranným orgánom ustanoveným na základe zákona s cieľom napadnúť vecnú a procesnú zákonnosť akéhokoľvek rozhodnutia, skutku alebo nečinnosti, ktoré sú predmetom ustanovení tejto smernice o účasti verejnosti.
Každé takéto konanie musí byť primerané, spravodlivé, včasné a nie nedostupne drahé.
…“
Príloha I smernice 96/61, nazvaná „Kategórie priemyselných činností uvedených v článku 1“, odkazuje v bode 5.4 na „skládky odpadov prijímajúce viac ako 10 ton za deň alebo s celkovou kapacitou presahujúcou 25000 ton, okrem skládok inertných odpadov“.
Príloha V tej istej smernice, nazvaná „Účasť verejnosti na rozhodovaní“, stanovuje najmä toto:
Verejnosť je informovaná (prostredníctvom verejných oznamov alebo inými vhodnými prostriedkami ako sú elektronické médiá, ak sú k dispozícii) v rannom štádiu procesu prijímania rozhodnutia a najneskôr, akonáhle možno informácie rozumne poskytnúť, o nasledujúcich záležitostiach:
podrobnosti o príslušných orgánoch zodpovedných za prijatie rozhodnutia o tých, od ktorých sa dajú získať relevantné informácie o tých, ktorým sa môžu zasielať pripomienky alebo otázky a podrobnosti o časovom rozvrhu zasielania pripomienok alebo otázok;
uvedenie časov a miest, kde a prostriedkov, ktorými sa relevantné informácie sprístupnia;
…“
Smernica 2003/4/ES
Odôvodnenie 16 smernice Európskeho parlamentu a Rady 2003/4/ES z 28. januára 2003 o prístupe verejnosti k informáciám o životnom prostredí, ktorou sa zrušuje smernica Rady 90/313/EHS (Ú. v. EÚ L 41, s. 26; Mim. vyd. 15/007, s. 375), znie:
Právo na informácie znamená, že zverejňovanie informácií by malo byť všeobecným pravidlom a verejné orgány by mali byť oprávnené odmietnuť požiadavku na informácie o životnom prostredí v osobitných a jednoznačne definovaných prípadoch. Dôvody odmietnutia by sa mali vykladať obmedzujúcim spôsobom, pričom verejný záujem, ktorému slúži zverejnenie, by sa mal zvažovať oproti záujmu, ktorému slúži zamietnutie. Príčiny odmietnutia by sa mali poskytnúť žiadateľovi v lehote ustanovenej touto smernicou.“
Článok 4 ods. 2 a 4 tejto smernice stanovuje najmä:
Členské štáty môžu ustanoviť, že žiadosť o prístup k informáciám o životnom prostredí sa zamietne, ak by ich zverejnenie mohlo nepriaznivo ovplyvniť:
dôvernosť obchodných alebo priemyselných informácií, keď takúto dôvernosť ustanovuje národné právo alebo právo spoločenstva na ochranu oprávneného hospodárskeho záujmu vrátane verejného záujmu na zachovaní utajenia štatistických údajov a daňového tajomstva;
Dôvody zamietnutia uvedené [najmä v odseku 2] sa vykladajú reštriktívnym spôsobom, pričom v každom jednotlivom prípade sa musí zohľadňovať verejný záujem na sprístupnení. V každom jednotlivom prípade sa zvažuje verejný záujem, ktorému slúži zverejnenie, oproti záujmu, ktorému slúži zamietnutie. …
Keď žiadateľ požiadal o sprístupnenie informácií o životnom prostredí, ktoré majú verejné orgány alebo ktoré sú pre ne uchovávané, sprístupnia sa informácie čiastočne, ak je možné akékoľvek informácie patriace do rozsahu odseku 1 písm. d) a e) alebo odseku 2 oddeliť od zvyšku požadovaných informácií.“
Smernica 2003/35
Odôvodnenie 5 smernice 2003/35 stanovuje, že právna úprava Únie by sa mala zosúladiť s Aarhuským dohovorom s cieľom jeho ratifikácie.
Slovenská právna úprava
Procesné právne predpisy
135 ods. 1 Občianskeho súdneho poriadku stanovuje:
Súd je tiež viazaný rozhodnutím ústavného súdu alebo Európskeho súdu pre ľudské práva, ktoré sa týkajú základných ľudských práv a slobôd.“
56 ods. 6 zákona č. 38/1993 Z. z. o organizácii Ústavného súdu Slovenskej republiky, o konaní pred ním a o postavení jeho sudcov v znení uplatniteľnom na skutkové okolnosti vo veci samej stanovuje:
Ak Ústavný súd právoplatné rozhodnutie, opatrenie alebo iný zásah zruší a vec vráti na ďalšie konanie, ten, kto vo veci vydal rozhodnutie, rozhodol o opatrení alebo vykonal iný zásah, je povinný vec znova prerokovať a rozhodnúť. V tomto konaní alebo postupe je viazaný právnym názorom Ústavného súdu.“
Ustanovenia týkajúce sa posudzovania vplyvov na životné prostredie, pravidiel územného plánovania a integrovaných povolení
Zákon č. 24/2006 Z. z.
1 ods. 1 zákona č. 24/2006 Z. z. o posudzovaní vplyvov na životné prostredie a o zmene a doplnení niektorých zákonov v znení uplatniteľnom na skutkové okolnosti vo veci samej stanovuje:
Tento zákon upravuje:
postup odborného a verejného posudzovania predpokladaných vplyvov na životné prostredie…
navrhovaných činností pred rozhodnutím o ich umiestnení alebo pred ich povolením podľa osobitných predpisov,
…“
37 tohto zákona stanovuje:
Platnosť záverečného stanoviska k činnosti je tri roky odo dňa jeho vydania. Záverečné stanovisko nestráca platnosť, ak sa počas jeho platnosti začne konanie o umiestnení alebo povolení činnosti podľa osobitných predpisov.
Platnosť záverečného stanoviska k činnosti môže byť na žiadosť navrhovateľa predĺžená o ďalšie dva roky, a to i opakovane, ak navrhovateľ písomne preukáže, že nedošlo k podstatným zmenám navrhovanej činnosti, podmienok v dotknutom území, k novým skutočnostiam súvisiacim s vecným obsahom správy o hodnotení činnosti a k vývojom nových technológií na realizáciu navrhovanej činnosti. O predĺžení platnosti záverečného stanoviska k činnosti rozhodne príslušný orgán.“
65 ods. 5 uvedeného zákona stanovuje:
Ak bolo záverečné stanovisko vydané pred 1. februárom 2006 a nebolo začaté konanie o povolení posudzovanej činnosti podľa osobitných predpisov, je potrebné požiadať ministerstvo o predĺženie jeho platnosti podľa § 37 ods. 7.“
Zákon č. 50/1976 Zb.
32 zákona č. 50/1976 Zb. o územnom plánovaní a stavebnom poriadku v znení uplatniteľnom na skutkové okolnosti vo veci samej stanovuje:
Umiestňovať stavby, meniť využitie územia a chrániť dôležité záujmy v území možno len na základe územného rozhodnutia, ktorým je
rozhodnutie o umiestnenie stavby,
…“
Zákon č. 245/2003 Z. z.
8 ods. 3 a 4 zákona č. 245/2003 Z. z. o integrovanej prevencii a kontrole znečisťovania životného prostredia a o zmene a doplnení niektorých zákonov, v znení zákona č. 532/2005 Z. z. (ďalej len „zákon č. 245/2003 Z. z.“) stanovuje:
Ak ide o integrované povoľovanie prevádzky, ktoré súčasne vyžaduje povoliť novú stavbu alebo zmenu jestvujúcej stavby, je súčasťou konania aj stavebné konanie, konanie o zmene stavby ešte pred jej dokončením a konanie o povolení terénnych úprav.
Súčasťou integrovaného povoľovania nie je územné konanie, posudzovanie vplyvu prevádzky na životné prostredie ani ustanovovanie podmienok na prevenciu závažných priemyselných havárií.“
11 ods. 2 tohto zákona stanovuje:
Prílohou žiadosti [o integrované povolenie] sú:
záverečné stanovisko z procesu posudzovania vplyvu na životné prostredie, ak sa na prevádzku vyžaduje,
územné rozhodnutie, ak má ísť o novú prevádzku alebo o rozšírenie jestvujúcej prevádzky…“.
12 uvedeného zákona nazvaný „Začatie konania“ stanovuje:
Správny orgán po tom, čo je žiadosť úplná a je zistený okruh účastníkov konania a dotknutých orgánov
zverejní žiadosť na svojej internetovej stránke okrem príloh k žiadosti, ktoré nie sú dostupné v elektronickej podobe, a najmenej na 15 dní zverejní podstatné údaje o podanej žiadosti, o prevádzkovateľovi a o prevádzke na svojej úradnej tabuli,
…“
Spor vo veci samej a prejudiciálne otázky
Správne konanie
Dňa 26. júna 1997 Mesto Pezinok prijalo všeobecne záväzné nariadenie č. 2/1997 o územnom pláne, ktoré predpokladalo okrem iného umiestnenie skládky odpadov v ťažobnej jame tehliarskej hliny s označením „Nová jama“.
Na základe správy o hodnotení zámeru o umiestnení skládky odpadu predloženej spoločnosťou Pezinské tehelne, a.s., 16. decembra 1998 ministerstvo životného prostredia vykonalo v roku 1999 posudzovanie vplyvov na životné prostredie. Záverečné stanovisko vydalo 26. júla 1999.
Dňa 7. augusta 2002 Ekologická skládka požiadala príslušné oddelenie Mesta Pezinok o vydanie územného rozhodnutia na povolenie umiestnenia skládky odpadu v lokalite Nová jama.
Dňa 27. marca 2006 ministerstvo životného prostredia na základe žiadosti spoločnosti Pezinské tehelne, a.s., predĺžilo platnosť svojho záverečného stanoviska z 26. júla 1999 až do 1. februára 2008.
Rozhodnutím z 30. novembra 2006 v znení rozhodnutia Krajského stavebného úradu v Bratislave zo 7. mája 2007 Mesto Pezinok povolilo na základe žiadosti spoločnosti Ekologická skládka, a.s., umiestnenie skládky odpadu v lokalite Nová jama.
Na základe žiadosti o integrované povolenie, ktorú predložila Ekologická skládka 25. septembra 2007, Slovenská inšpekcia životného prostredia, Inšpektorát životného prostredia Bratislava (ďalej len „Inšpektorát“), začal integrované konanie na základe zákona č. 245/2003 Z. z., ktorým bola prebratá smernica 96/61. Dňa 17. októbra 2007 spolu so štátnym orgánom ochrany životného prostredia zverejnil túto žiadosť a stanovil lehotu 30 dní na podanie pripomienok zo strany verejnosti a príslušných štátnych orgánov.
Vzhľadom na to, že žalobcovia vo veci samej sa odvolávali na neúplnosť žiadosti o integrované povolenie podanej Ekologickou skládkou, keďže neobsahovala v prílohe, tak ako vyžaduje § 11 ods. 2 písm. g) zákona č. 245/2003 Z. z., územné rozhodnutie o umiestnení skládky, Inšpektorát prerušil 26. novembra 2007 integrované konanie a požiadal o doloženie tohto rozhodnutia.
Dňa 27. decembra 2007 Ekologická skládka predložila uvedené rozhodnutie, pričom uviedla, že ho považuje za obchodné tajomstvo. Na základe tejto informácie Inšpektorát neposkytol žalobcom vo veci samej prístup k predmetnému dokumentu.
Dňa 22. januára 2008 Inšpektorát vydal Ekologickej skládke integrované povolenie na vybudovanie stavby „Pezinok – skládka odpadu“ a na jej prevádzku.
Žalobcovia vo veci samej podali odvolanie proti tomuto rozhodnutiu na SIŽP, druhostupňový orgán ochrany životného prostredia. Uvedený orgán rozhodol o zverejnení územného rozhodnutia o umiestnení skládky na úradnej tabuli, a to od 14. marca do 14. apríla 2008.
V rámci druhostupňového správneho konania sa žalobcovia vo veci samej odvolávali najmä na nesprávne právne posúdenie spočívajúce v tom, že integrované konanie začalo bez územného rozhodnutia o umiestnení skládky, a potom, ako bolo toto rozhodnutie doložené, bez jeho zverejnenia z dôvodu, že údajne predstavuje obchodné tajomstvo.
Rozhodnutím z 18. augusta 2008 SIŽP zamietla odvolanie ako nedôvodné.
Súdne konanie
Žalobcovia vo veci samej podali proti rozhodnutiu SIŽP z 18. augusta 2008 žalobu na Krajský súd v Bratislave, ktorý je prvostupňovým súdom pre správne veci. Rozsudkom zo 4. decembra 2008 tento súd žalobu zamietol.
Žalobcovia vo veci samej podali odvolanie proti tomuto rozsudku na Najvyšší súd Slovenskej republiky.
Uznesením zo 6. apríla 2009 tento súd odložil vykonateľnosť integrovaného povolenia.
Rozsudkom z 28. mája 2009 ten istý súd zmenil rozsudok Krajského súdu v Bratislave a zrušil rozhodnutie SIŽP z 18. augusta 2008, ako aj rozhodnutie Inšpektorátu z 22. januára 2008, pričom v podstate vytýkal príslušným orgánom, že nedodržali pravidlá upravujúce účasť dotknutej verejnosti na integrovanom konaní a neposúdili dostatočne dosah výstavby skládky na životné prostredie.
Ekologická skládka podala na Ústavný súd Slovenskej republiky 25. júna 2009 ústavnú sťažnosť proti uzneseniu Najvyššieho súdu Slovenskej republiky zo 6. apríla 2009 a potom 3. septembra 2009 ústavnú sťažnosť proti rozsudku Najvyššieho súdu z 28. mája 2009.
Rozsudkom z 27. mája 2010 Ústavný súd Slovenskej republiky rozhodol, že Najvyšší súd Slovenskej republiky porušil základné právo Ekologickej skládky na súdnu ochranu uznané článkom 46 ods. 1 Ústavy, jej základné právo vlastniť majetok uznané článkom 20 ods. 1 Ústavy a jej právo pokojne užívať majetok uznané článkom 1 dodatkového protokolu k Európskemu dohovoru o ochrane ľudských práv a základných slobôd, podpísanému v Ríme 4. novembra 1950.
Uviedol najmä, že Najvyšší súd Slovenskej republiky nezohľadnil všetky zásady uplatniteľné v správnom konaní a prekročil svoju právomoc, keď sa zaoberal zákonnosťou konania a rozhodnutia o posudzovaní vplyvov na životné prostredie, hoci ich žalobcovia vo veci samej nespochybňovali, a že v týchto otázkach nemal právomoc prijať rozhodnutie.
Ústavný súd Slovenskej republiky v dôsledku toho svojím nálezom zrušil napadnuté uznesenie, ako aj napadnutý rozsudok a vrátil vec Najvyššiemu súdu Slovenskej republiky na ďalšie konanie.
Najvyšší súd Slovenskej republiky uvádza, že viacerí účastníci konania pred ním tvrdia, že je viazaný nálezom Ústavného súdu Slovenskej republiky z 27. mája 2010. Zdôrazňuje však, že má stále pochybnosti, pokiaľ ide o zlučiteľnosť napadnutých rozhodnutí s právom Únie.
Za týchto okolností Najvyšší súd Slovenskej republiky rozhodol o prerušení konania a položil Súdnemu dvoru tieto prejudiciálne otázky:
Ukladá povinnosť, resp. umožňuje… právo [Únie] (konkrétne článok 267 ZFEÚ) najvyššiemu súdu členského štátu ex offo obrátiť sa na [Súdny dvor] s prejudiciálnou otázkou, a to aj v takom štádiu súdneho konania, ak ústavný súd rozsudok najvyššieho súdu, ktorý je založený najmä na aplikácii [práva Únie] týkajúceho sa ochrany životného prostredia, zrušil s uložením povinnosti riadiť sa právnymi názormi ústavného súdu založenými na porušení procesných a hmotných ústavných práv osoby zúčastnenej na súdnom konaní bez prihliadnutia na [dosah práva Únie na] prejednávan[ú] ve[c], tzn. keď ústavný súd v tomto konaní ako súd poslednej inštancie nedospel k záveru o nutnosti predložiť [Súdnemu dvoru prejudiciálnu] otázku a predbežne vylúčil aplikáciu práva na primerané životné prostredie a jeho ochranu v prejednávanej veci?
Je možné naplniť základný účel integrovanej prevencie vymedzený najmä v [odôvodneniach] 8, 9 a 23… a ďalej v článkoch 1 a 15 smernice [96/61] a všeobecne v… rámci [práva Únie v oblasti] životného prostredia, tzn. prevenciu a kontrolu znečisťovania životného prostredia so zapojením aj verejnosti s cieľom dosiahnuť vysokú úroveň ochrany životného prostredia ako celku, takým postupom, že dotknutá verejnosť nemá v čase začatia konania o integrovanej prevencii zabezpečený prístup k všetkým relevantným dokumentom (článok 6 v spojení s článkom 15 smernice [96/61]), a to najmä k rozhodnutiu o umiestnení stavby – skládky odpadov, a neskôr v prvostupňovom konaní je chýbajúci dokument žiadateľom doložený s podmienkou nesprístupňovať ho iným účastníkom konania, lebo ide o predmet obchodného tajomstva; ak je možné dôvodne predpokladať, že rozhodnutie o umiestnení stavby (najmä jeho odôvodnenie) podstatným spôsobom ovplyvní podávanie námetov, pripomienok alebo iných podnetov?
Sú splnené ciele smernice [85/337], najmä z pohľadu… rámca [práva Únie v oblasti] životného prostredia, konkrétne podmienky uvedenej v článku 2, že pred vydaním povolenia budú určité projekty posudzované vzhľadom na ich vplyv na životné prostredie, ak sa pôvodné stanovisko ministerstva životného prostredia vydané v roku 1999, ktorým sa zavŕšil v minulosti proces posudzovania vplyvu na životné prostredie…, prolonguje po uplynutí viacerých rokov jednoduchým rozhodnutím bez toho, aby proces [posudzovania vplyvov na životné prostredie] opätovne prebehol; inak povedané, je možné vysloviť, že raz vydané rozhodnutie podľa smernice [85/337] má neobmedzenú platnosť?
Vzťahuje sa požiadavka všeobecne vyplývajúca zo smernice [96/61] (najmä jej preambula a články 1 a 15a), aby členské štáty zaistili prevenciu a kontrolu znečisťovania životného prostredia aj tým, že poskytnú verejnosti primerané, spravodlivé a včasné správne alebo súdne konanie v spojení s článkom 10a smernice [85/337] a článkom 6 a článkom 9 ods. 2 a 4 Aarhuského dohovoru, na možnosť tejto verejnosti požadovať uloženie správneho alebo súdneho opatrenia predbežnej povahy podľa vnútroštátneho práva (napríklad nariadiť súdny odklad vykonateľnosti integrovaného [povolania]), ktoré umožňuje dočasne, tzn. až do rozhodnutia vo veci samej, zastaviť realizáciu požadovanej prevádzky?
Je možné súdnym rozhodnutím, ktorým sa napĺňa požiadavka smernice [96/61], resp. smernice [85/337] alebo článku 9 ods. 2 a 4 Aarhuského dohovoru pri aplikácii tam uvedeného práva verejnosti na spravodlivú súdnu ochranu v zmysle článku 191 ods. 1 a 2 ZFEÚ týkajúceho sa politiky Európskej únie v oblasti životného prostredia, nelegitímne zasiahnuť do vlastníckeho práva prevádzkovateľa garantovaného napríklad v článku 1 Dodatkového protokolu [k] Dohovoru o ochrane ľudských práv a základných slobôd k prevádzke napríklad tým, ak žiadateľovi je právoplatné integrované povolenie na novú prevádzku zrušené v súdnom konaní?“
O prejudiciálnych otázkach
O prípustnosti
SIŽP, Ekologická skládka a slovenská vláda spochybňujú rôznymi dôvodmi prípustnosť návrhu na začatie prejudiciálneho konania alebo niektorých položených otázok.
V prvom rade sú podľa SIŽP a Ekologickej skládky všetky položené otázky neprípustné, pretože sa týkajú situácií, ktoré sú v plnom rozsahu upravené vnútroštátnymi normami, najmä aktmi preberajúcimi smernice 85/337 a 96/61. Ekologická skládka z toho vyvodila, že tieto smernice nemajú priamy účinok, kým SIŽP tvrdí, že sú dostatočne jasné, takže nie je potrebné podávať návrh na začatie prejudiciálneho konania. SIŽP tiež tvrdí, že prejudiciálne otázky mali byť položené v rámci prvej fázy konania na Najvyššom súde Slovenskej republiky. Ekologická skládka sa takisto domnieva, že tieto otázky sú zbytočné, keďže Najvyšší súd Slovenskej republiky je už viazaný právnym názorom Ústavného súdu Slovenskej republiky a žiadny z účastníkov konania vo veci samej nepožiadal, aby sa uvedené otázky predložili Súdnemu dvoru.
V druhom rade Ekologická skládka tvrdí, že to, že sa vo vnútroštátnom práve rozlišuje medzi integrovaným konaním, územným konaním a posudzovaním vplyvov na životné prostredie, spôsobuje, že z hľadiska rozhodnutia vo veci samej nie je druhá a tretia otázka relevantná. SIŽP uvádza, že toto rozlišovanie odôvodňuje neprípustnosť tretej, štvrtej a piatej otázky. Toto rozlišovanie totiž znamená, že vada v územnom rozhodnutí alebo pri posudzovaní vplyvov na životné prostredie nemá dosah na zákonnosť integrovaného povolenia.
V treťom rade Ekologická skládka a slovenská vláda uvádzajú, že štvrtá otázka je hypotetickej povahy. Predbežné opatrenia nariadené Najvyšším súdom Slovenskej republiky uznesením zo 6. apríla 2009 už nemajú žiadne účinky. Táto otázka je irelevantná v konaní prebiehajúcom na danom stupni na vnútroštátnom súde, pretože táto otázka sa netýka vydania nových predbežných opatrení, ale skôr platnosti napadnutých správnych rozhodnutí.
Vo štvrtom a poslednom rade Ekologická skládka tvrdí, že piata otázka má takisto hypotetickú povahu, keďže sa týka rozhodnutia, ktoré má Najvyšší súd Slovenskej republiky vydať na konci konania vo veci samej. Okrem toho je táto otázka takisto neprípustná preto, lebo sa týka výkladu vnútroštátneho ústavného práva.
V tejto súvislosti je vhodné pripomenúť, že podľa ustálenej judikatúry prislúcha výlučne vnútroštátnemu súdu, ktorý spor prejednáva a ktorý musí prevziať zodpovednosť za rozhodnutie sporu, aby s prihliadnutím na osobitosti prípadu posúdil potrebu prejudiciálneho rozhodnutia na vydanie svojho rozhodnutia, ako aj relevantnosť otázok, ktoré kladie Súdnemu dvoru. Preto pokiaľ sa položené otázky týkajú výkladu práva Únie, Súdny dvor je v zásade povinný rozhodnúť (rozsudky z 10. marca 2009, Hartlauer, C-169/07, Zb. s. I-1721, bod 24, a z 19. júla 2012, Garkalns, C-470/11, bod 17).
Z toho vyplýva, že pri otázkach týkajúcich sa práva Únie platí prezumpcia relevantnosti. Súdny dvor môže odmietnuť rozhodnúť o prejudiciálnej otázke položenej vnútroštátnym súdom len vtedy, ak je zjavné, že požadovaný výklad práva Únie nemá žiadnu súvislosť s existenciou alebo predmetom sporu vo veci samej, pokiaľ ide o hypotetický problém, alebo ak Súdny dvor nedisponuje skutkovými a právnymi podkladmi potrebnými na užitočnú odpoveď na otázky, ktoré sa mu položili (rozsudky z 1. júna 2010, Blanco Pérez a Chao Gómez, C-570/07 a C-571/07, Zb. s. I-4629, bod 36, ako aj z 5. júla 2012, Geistbeck, C-509/10, bod 48).
Argument založený na úplnosti vnútroštátneho práva však neumožňuje preukázať, že by výklad pravidiel práva Únie citovaných vnútroštátnym súdom zjavne nemal žiadny vzťah so sporom vo veci samej, a to o to viac, že sa nespochybňuje, že uplatniteľné vnútroštátne ustanovenia sú sčasti opatreniami preberajúcimi akty Únie. Preto tento argument nepostačuje na vyvrátenie prezumpcie relevantnosti uvedenej v predchádzajúcom bode.
Je potrebné skonštatovať, že údajná neexistencia priameho účinku predmetných smerníc nemení toto posúdenie, pretože Súdny dvor má na základe článku 267 ZFEÚ právomoc rozhodovať v rámci prejudiciálneho konania o výklade aktov prijatých inštitúciami Únie bez ohľadu na to, či sú priamo uplatniteľné (rozsudky z 10. júla 1997, Maso a i., C-373/95, Zb. s. I-4051, bod 28; zo 16. júla 2009, Futura Immobiliare a i., C-254/08, Zb. s. I-6995, bod 34, ako aj z 27. novembra 2012, Pringle, C-370/12, bod 89). Okrem toho, pokiaľ ide o údajnú nepotrebnosť návrhu na začatie prejudiciálneho konania z dôvodu jasnosti uplatniteľných pravidiel, treba pripomenúť, že článok 267 ZFEÚ vždy umožňuje vnútroštátnemu súdu, pokiaľ to považuje za potrebné, položiť Súdnemu dvoru otázky týkajúce sa výkladu (pozri v tomto zmysle rozsudok z 26. mája 2011, Stichting Natuur en Milieu a i., C-165/09 až C-167/09, Zb. s. I-4599, bod 52, ako aj citovanú judikatúru).
Pokiaľ ide o ostatné argumenty uvádzané SIŽP a Ekologickou skládkou na preukázanie neprípustnosti celého návrhu na začatie prejudiciálneho konania, týkajú sa predmetu prvej otázky, a Súdny dvor ich teda posúdi v rámci skúmania tejto otázky.
Pokiaľ ide o okolnosti týkajúce sa rozlišovania rôznych konaní vo vnútroštátnom práve, je potrebné zdôrazniť, že vnútroštátny súd si osvojil koncepciu dôsledkov, ktoré je potrebné vyvodiť z tohto rozlišovania vzhľadom na vnútroštátne právo, pričom táto koncepcia je veľmi odlišná od koncepcie zastávanej SIŽP a Ekologickou skládkou. V rámci postupu upraveného v článku 267 ZFEÚ sú totiž úlohy Súdneho dvora a vnútroštátneho súdu jasne oddelené a výklad vnútroštátnych právnych predpisov prináleží výhradne vnútroštátnemu súdu (rozsudky zo 17. júna 1999, Piaggio, C-295/97, Zb. s. I-3735, bod 29, a zo 17. júla 2008, Corporación Dermoestética, C-500/06, Zb. s. I-5785, bod 21). V dôsledku toho uvedené okolnosti nepostačujú na preukázanie toho, že položené otázky zjavne nesúvisia so skutočnosťou alebo predmetom sporu.
Pokiaľ ide o prípustnosť štvrtej otázky, z rozhodnutia vnútroštátneho súdu vyplýva, že Najvyšší súd Slovenskej republiky prijal nové predbežné opatrenia, ktorými odložil vykonateľnosť rozhodnutí vo veci samej. Ekologická skládka navyše vo svojich písomných pripomienkach uviedla, že považovala za potrebné podať proti týmto opatreniam odvolanie. Za týchto okolností sa nezdá, že by sa mala štvrtá otázka považovať za hypotetickú.
Nakoniec, pokiaľ ide o prípustnosť piatej otázky, je nesporné, že Ústavný súd Slovenskej republiky rozhodol, že Najvyšší súd Slovenskej republiky porušil vlastnícke právo spoločnosti Ekologická skládka rozsudkom z 28. mája 2009, v ktorom konštatoval, že integrované povolenie bolo vydané za podmienok nezlučiteľných s právom Únie. Keďže vnútroštátny súd má stále pochybnosti týkajúce sa zlučiteľnosti rozhodnutí napadnutých vo veci samej s právom Únie, piata otázka nie je čisto hypotetická. Okrem toho zo znenia uvedenej otázky vyplýva, že sa netýka výkladu vnútroštátneho ústavného práva.
Preto je potrebné vyhlásiť otázky predložené vnútroštátnym súdom za prípustné.
O prvej otázke
Vnútroštátny súd sa vo svojej prvej otázke v podstate pýta, či sa má článok 267 ZFEÚ vykladať v tom zmysle, že vnútroštátny súd sa môže z vlastného podnetu obrátiť na Súdny dvor s návrhom na začatie prejudiciálneho konania, aj keď rozhoduje vo veci, ktorá mu bola vrátená na konanie po tom, ako bolo jeho prvé rozhodnutie zrušené ústavným súdom dotknutého členského štátu a vnútroštátne pravidlo mu stanovuje povinnosť rozhodnúť v spore v zmysle právneho názoru vyjadreného týmto ústavným súdom. Pýta sa takisto, či sa má článok 267 ZFEÚ vykladať v tom zmysle, že je na základe neho tento istý vnútroštátny súd povinný obrátiť sa na Súdny dvor, keď jeho rozhodnutia môžu byť napadnuté na ústavnom súde opravným prostriedkom, ktorý sa však obmedzuje na preskúmanie prípadného porušenia práv a slobôd zaručených ústavou daného štátu alebo medzinárodným dohovorom.
Na úvod je potrebné uviesť, že Najvyšší súd Slovenskej republiky sa svojou prvou otázkou pýta, či mu právo Únie umožňuje neuplatniť vnútroštátne pravidlo zakazujúce mu vzniesť dôvod založený na porušení tohto práva, na ktoré sa účastníci konania vo veci samej neodvolávali. Z rozhodnutia vnútroštátneho súdu však vyplýva, že táto otázka sa týka len smernice 85/337 a že bude potrebné v dôsledku toho vyjadriť sa k tejto veci iba v prípade, ak sa zistí vzhľadom na odpoveď na tretiu otázku, že táto smernica je uplatniteľná na spor vo veci samej.
Pokiaľ ide o ostatné aspekty prvej prejudiciálnej otázky, z ustálenej judikatúry totiž vyplýva, že článok 267 ZFEÚ poskytuje vnútroštátnym súdom veľkú diskrečnú právomoc obrátiť sa na Súdny dvor, ak sa domnievajú, že vec, v ktorej rozhodujú, nastoľuje otázky vyžadujúce výklad alebo posúdenie platnosti ustanovení práva Únie potrebných na rozhodnutie sporu, ktorý im bol predložený (rozsudky z 27. júna 1991, Mecanarte, C-348/89, Zb. s. I-3277, bod 44, a z 5. októbra 2010, Elčinov, C-173/09, Zb. s. I-8889, bod 26).
Článok 267 ZFEÚ poskytuje vnútroštátnym súdom možnosť, resp. im stanovuje povinnosť podať návrh na začatie prejudiciálneho konania, keď vnútroštátny súd či už z vlastného podnetu, alebo na návrh účastníkov konania konštatuje, že podstata sporu obsahuje otázku, ktorú treba vyriešiť, spadajúcu pod prvý odsek tohto článku (rozsudky z 10. júla 1997, Palmisani, C-261/95, Zb. s. I-4025, bod 20, a z 21. júla 2011, Kelly, C-104/10, Zb. s. I-6813, bod 61). Preto skutočnosť, že účastníci konania vo veci samej pred vnútroštátnym súdom nevzniesli otázku týkajúcu sa práva Únie, nebráni tomu, aby sa vnútroštátny súd obrátil na Súdny dvor (rozsudky zo 16. júna 1981, Salonia, 126/80, Zb. s. 1563, bod 7, a z 8. marca 2012, Huet, C-251/11, bod 23).
Návrh na začatie prejudiciálneho konania sa totiž zakladá na dialógu medzi súdmi a jeho začiatok závisí výlučne od toho, ako vnútroštátny súd posúdi relevantnosť a potrebu takéhoto návrhu (rozsudky zo 16. decembra 2008, Cartesio, C-210/06, Zb. s. I-9641, bod 91, a z 9. novembra 2010, VB Pénzügyi Lízing, C-137/08, Zb. s. I-10847, bod 29).
Okrem toho existencia vnútroštátneho procesného pravidla nemôže mať vplyv na možnosť vnútroštátnych súdov obrátiť sa na Súdny dvor s návrhom na začatie prejudiciálneho konania v prípade, že majú, tak ako vo veci samej, pochybnosti o výklade práva Únie (rozsudky Elčinov, už citovaný, bod 25, a z 20. októbra 2011, Interedil, C-396/09, Zb. s. I-9915, bod 35).
Vnútroštátne pravidlo, na základe ktorého je vnútroštátny súd viazaný posúdením súdu vyššieho stupňa, nemôže vnútroštátny súd zbaviť možnosti obrátiť sa na Súdny dvor s otázkami výkladu práva Únie, ktorého sa také právne posúdenie týka. Tento súd musí totiž mať možnosť predložiť Súdnemu dvoru otázky, ktoré mu robia starosti, ak sa domnieva, že právne posúdenie súdom vyššieho stupňa by ho mohlo viesť k vyhláseniu rozsudku, ktorý by bol v rozpore s právom Únie (rozsudky z 9. marca 2010, ERG a i., C-378/08, Zb. s. I-1919, bod 32, ako aj Elčinov, už citovaný, bod 27).
V tomto štádiu je potrebné zdôrazniť, že na účely vyriešenia sporu vo veci samej je výklad predmetných ustanovení, ktorý poskytol Súdny dvor, pre vnútroštátny súd, ktorý využil možnosť podľa článku 267 ZFEÚ, záväzný, a v prípade potreby musí tento vnútroštátny súd odmietnuť posúdenie súdu vyššieho stupňa, ak sa v súvislosti s týmto výkladom domnieva, že toto posúdenie nie je v súlade s právom Únie (rozsudok Elčinov, už citovaný, bod 30).
Zásady uvedené v predchádzajúcich bodoch platia takisto pre vnútroštátny súd, pokiaľ ide o právny názor vyjadrený v tejto veci samej ústavným súdom dotknutého členského štátu, keďže z ustálenej judikatúry vyplýva, že nemožno pripustiť, aby pravidlá vnútroštátneho práva, hoci sú ústavnej povahy, ohrozovali jednotu a účinnosť práva Únie (rozsudky zo 17. decembra 1970, Internationale Handelsgesellschaft, 11/70, Zb. s. 1125, bod 3, a z 8. septembra 2010, Winner Wetten, C-409/06, Zb. s. I-8015, bod 61). Súdny dvor už rozhodol, že uvedené zásady sa uplatňujú vo vzťahoch medzi ústavným súdom a akýmkoľvek iným vnútroštátnym súdom (rozsudok z 22. júna 2010, Melki a Abdeli, C-188/10 a C-189/10, Zb. s. I-5667, body 41 až 45).
Vnútroštátne pravidlo, ktoré zaväzuje Najvyšší súd Slovenskej republiky riadiť sa právnym názorom Ústavného súdu Slovenskej republiky, teda nemôže brániť vnútroštátnemu súdu, aby sa obrátil na Súdny dvor s návrhom na začatie prejudiciálneho konania v ktoromkoľvek okamihu počas konania, ktorý považuje za vhodný, a neuplatnil v prípade potreby posúdenie vyjadrené Ústavným súdom Slovenskej republiky, ktoré sa zdá byť v rozpore s právom Únie.
Nakoniec, ako najvyšší súd je Najvyšší súd Slovenskej republiky dokonca povinný obrátiť sa na Súdny dvor s návrhom na začatie prejudiciálneho konania, keď konštatuje, že podstata veci samej sa týka otázky, ktorá sa má vyriešiť a patrí pod prvý odsek článku 267 ZFEÚ. Možnosť podať na ústavný súd dotknutého členského štátu opravný prostriedok proti rozhodnutiam vnútroštátneho súdu, ktorý sa obmedzuje na preskúmanie prípadného porušenia práv a slobôd zaručených ústavou daného štátu alebo medzinárodným dohovorom, neumožňuje domnievať sa, že by sa tento vnútroštátny súd nemal považovať za súd, proti ktorého rozhodnutiam nie je prípustný podľa vnútroštátneho práva opravný prostriedok v zmysle článku 267 tretieho odseku ZFEÚ.
Vzhľadom na vyššie uvedené je potrebné odpovedať na prvú otázku tak, že článok 267 ZFEÚ sa má vykladať v tom zmysle, že vnútroštátny súd, akým je súd, ktorý podal návrh na začatie prejudiciálneho konania, má povinnosť obrátiť sa z vlastného podnetu na Súdny dvor s návrhom na začatie prejudiciálneho konania, aj keď rozhoduje vo veci, ktorá mu bola vrátená na konanie po tom, ako bolo jeho prvé rozhodnutie zrušené ústavným súdom dotknutého členského štátu a vnútroštátne pravidlo mu stanovuje povinnosť rozhodnúť v spore v zmysle právneho názoru vyjadreného týmto ústavným súdom.
O druhej otázke
Vnútroštátny súd sa vo svojej druhej otázke v podstate pýta, či sa má smernica 96/61 vykladať v tom zmysle, že vyžaduje, aby dotknutá verejnosť mala prístup od začiatku povoľovacieho konania pre skládku k územnému rozhodnutiu o umiestnení tejto prevádzky. Pýta sa takisto, či odmietnutie dať k dispozícii toto rozhodnutie možno odôvodniť odvolávaním sa na obchodné tajomstvo chrániace informácie, ktoré toto rozhodnutie obsahuje, alebo ak nebolo sprístupnené, to možno napraviť poskytnutím prístupu dotknutej verejnosti k uvedenému rozhodnutiu v priebehu druhostupňového správneho konania.
Najprv sa musí skonštatovať, že z rozhodnutia vnútroštátneho súdu vyplýva, že prevádzka, o ktorú ide vo veci samej, predstavuje skládku, v ktorej možno uskladniť viac ako 10 ton odpadu za deň alebo s celkovou kapacitou viac ako 25000 ton odpadu. Patrí teda do pôsobnosti smernice 96/61, ako to vyplýva z článku 1 tejto smernice v spojení s bodom 5.4 jej prílohy I.
Článok 15 tejto smernice zakotvuje účasť dotknutej verejnosti na konaní, v ktorom sa má vydať povolenie pre nové prevádzky, a stanovuje, že táto účasť sa má realizovať za podmienok stanovených v prílohe V uvedenej smernice. Táto príloha ukladá povinnosť oznámiť verejnosti najmä údaje o orgánoch, kde možno získať relevantné informácie, ako aj uviesť dátum a miesto, kde budú poskytnuté tieto informácie verejnosti.
Tieto pravidlá týkajúce sa účasti verejnosti sa musia vykladať vo svetle a s prihliadnutím na ustanovenia Aarhuského dohovoru, s ktorým, ako vyplýva z odôvodnenia 5 smernice 2003/35, ktorá čiastočne zmenila a doplnila smernicu 96/61, musia byť právne predpisy Únie „riadne zosúladené“ (rozsudok z 12. mája 2011, Bund für Umwelt und Naturschutz Deutschland, Landesverband Nordrhein-Westfalen, C-115/09, Zb. s. I-3673, bod 41). Článok 6 ods. 6 uvedeného dohovoru však stanovuje, že dotknutá verejnosť musí mať možnosť prístupu k všetkým informáciám týkajúcim sa rozhodovacieho procesu, v ktorom ide o povolenie činností uvedených v prílohe I tohto dohovoru, medzi ktoré patria skládky prijímajúce viac ako 10 ton odpadu za deň alebo s celkovou kapacitou presahujúcou 25000 ton odpadu.
Preto verejnosť, ktorej sa týka povoľovacie konanie upravené v smernici 96/61, musí mať v zásade prístup k všetkým informáciám relevantným na účely uvedeného konania.
Z rozhodnutia vnútroštátneho súdu a zo spisu predloženého Súdnemu dvoru vyplýva, že územné rozhodnutie o umiestnení prevádzky, o ktorú ide vo veci samej, predstavuje jedno z opatrení, na základe ktorých sa prijme konečné rozhodnutie o povolení alebo nepovolení tejto prevádzky, a že obsahuje informácie o dosahu projektu na životné prostredie, o podmienkach uložených prevádzkovateľovi, aby sa obmedzil jeho dosah, o námietkach podaných účastníkmi územného konania a o dôvodoch, na ktorých bola založená voľba vykonaná príslušným orgánom na účely vydania tohto územného rozhodnutia. Navyše vnútroštátne uplatniteľné pravidlá vyžadujú, aby územné rozhodnutie bolo pripojené k žiadosti o povolenie, adresovanej príslušnému orgánu. Z toho vyplýva, že uvedené územné rozhodnutie sa musí považovať za rozhodnutie obsahujúce relevantné informácie v zmysle prílohy V smernice 96/61, a že dotknutá verejnosť musí teda v zásade mať k nemu prístup v priebehu konania o povolení uvedenej prevádzky.
Z článku 15 ods. 4 smernice 96/61 však vyplýva, že účasť dotknutej verejnosti môže byť limitovaná obmedzeniami stanovenými v článku 3 ods. 2 a 3 smernice 90/313. V čase skutkových okolností vo veci samej však bola smernica 90/313 zrušená a nahradená smernicou 2003/4. Vzhľadom na korelačnú tabuľku pripojenú k smernici 2003/4, na povinnosť zosúladiť právnu úpravu Únie s Aarhuským dohovorom a na znenie článku 15 smernice 96/61 prijaté v rámci jeho neskoršej kodifikácie smernicou Európskeho parlamentu a Rady 2008/1/ES z 15. januára 2008 o integrovanej prevencii a kontrole znečisťovania životného prostredia (Ú. v. EÚ L 24, s. 8) sa treba domnievať, že článok 15 ods. 4 smernice 96/61 sa má vykladať v tom zmysle, že odkazuje na obmedzenia stanovené v článku 4 ods. 1, 2 a 4 smernice 2003/4.
Podľa odseku 2 prvého pododseku písm. d) uvedeného článku 4 členské štáty môžu stanoviť, že žiadosť o prístup k informáciám sa zamietne, ak by ich zverejnenie mohlo nepriaznivo ovplyvniť dôvernosť obchodných alebo priemyselných informácií, keď takéto dôverné zaobchádzanie stanovuje vnútroštátne právo alebo právo Únie s cieľom ochrany oprávneného hospodárskeho záujmu.
Najmä vzhľadom na význam umiestnenia jednotlivých činností uvedených v smernici 96/61 a ako vyplýva z bodu 79 tohto rozsudku, o takýto prípad však nejde v prípade rozhodnutia, ktorým verejný orgán povolí vzhľadom na uplatniteľné pravidlá územného plánovania zriadenie skládky, ktorá patrí do pôsobnosti tejto smernice.
Aj keby platilo, že nie je vylúčené, že niektoré časti odôvodnenia územného rozhodnutia výnimočne môžu obsahovať dôverné obchodné alebo priemyselné informácie, v predmetnom prípade je nesporné, že ochrana dôvernosti takýchto informácií bola použitá v rozpore s článkom 4 ods. 4 smernice 2003/4 na to, aby sa dotknutej verejnosti odmietol akýkoľvek prístup, hoci aj čiastočný, k územnému rozhodnutiu o umiestnení prevádzky, o ktorú ide vo veci samej.
Z toho vyplýva, že odmietnutie dať k dispozícii dotknutej verejnosti územné rozhodnutie o umiestnení prevádzky, o ktorú ide vo veci samej, počas prvostupňového správneho konania nebolo odôvodnené výnimkou uvedenou v článku 15 ods. 4 smernice 96/61. Preto potrebuje vnútroštátny súd vedieť, či prístup k tomuto rozhodnutiu umožnený dotknutej verejnosti v priebehu druhostupňového správneho konania je postačujúci na nápravu procesnej vady, ktorou je postihnuté prvostupňové správne konanie, a v dôsledku toho na zabezpečenie toho, aby nebol porušený článok 15 smernice 96/61.
V prípade neexistencie pravidiel, ktoré by v tejto oblasti boli stanovené právom Únie, musí právny poriadok každého členského štátu stanoviť procesné predpisy týkajúce sa opravných prostriedkov určených na zabezpečenie ochrany práv, ktoré jednotlivcom vyplývajú z práva Únie, avšak pod podmienkou, že takéto pravidlá nie sú menej priaznivé ako pravidlá upravujúce obdobné opravné prostriedky vnútroštátnej povahy (zásada ekvivalencie) a že nevedú k praktickej nemožnosti alebo nadmernému sťaženiu výkonu práv priznaných právnym poriadkom Únie (zásada efektivity) (rozsudky zo 14. decembra 1995, Peterbroeck, C-312/93, Zb. s. I-4599, bod 12, ako aj z 12. júla 2012, VALE Építési, C-378/10, bod 48 a citovaná judikatúra).
Pokiaľ ide o zásadu ekvivalencie, táto zásada vyžaduje, aby sa všetky pravidlá, ktoré sa uplatňujú na opravné prostriedky, uplatňovali bez rozdielu na opravné prostriedky založené na porušení práva Únie a opravné prostriedky založené na porušení vnútroštátneho práva (pozri najmä rozsudky z 19. júla 2012, Littlewoods Retail a i., C-591/10, bod 31, ako aj zo 4. októbra 2012, Biankov, C-249/11, bod 70). Prináleží teda vnútroštátnemu súdu overiť, či vnútroštátne právo umožňuje nápravu porovnateľných procesných vád vnútroštátnej povahy v druhostupňovom správnom konaní.
Pokiaľ ide o zásadu efektivity, aj keď právo Únie nemôže brániť tomu, aby uplatniteľné vnútroštátne pravidlá umožnili v určitých prípadoch legitimizovať operácie alebo akty, ktoré sú v rozpore s ním, takáto možnosť podlieha podmienke, že dotknutým osobám neumožní obísť pravidlá Únie alebo ich neuplatniť, a mala by mať výnimočnú povahu (rozsudok z 3. júla 2008, Komisia/Írsko, C-215/06, Zb. s. I-4911, bod 57).
V tejto súvislosti je potrebné zdôrazniť, že článok 15 smernice 96/61 ukladá členským štátom povinnosť poskytnúť dotknutej verejnosti v príslušnom čase účinné príležitosti zúčastniť sa konania o vydaní povolenia. Toto ustanovenie je potrebné vykladať vzhľadom na odôvodnenie 23 uvedenej smernice, podľa ktorého verejnosť musí mať pred prijatím každého rozhodnutia prístup k informáciám o žiadostiach o povolenie na nové zariadenia, a článok 6 Aarhuského dohovoru, ktorý jednak zakotvuje včasnú účasť verejnosti, teda v čase, keď sú ešte otvorené všetky možnosti a riešenia a účasť verejnosti môže prebiehať účinne, a jednak stanovuje, že verejnosť musí mať prístup k relevantným informáciám hneď, ako sú k dispozícii. Z toho vyplýva, že dotknutá verejnosť musí mať k dispozícii všetky relevantné informácie už od štádia prvostupňového správneho konania, ešte predtým, ako sa prijme prvé rozhodnutie, a to v rozsahu, v akom sú tieto informácie k dispozícii v čase, keď prebieha táto fáza konania.
Pokiaľ ide o to, či zásada efektivity bráni tomu, aby sa v druhostupňovom konaní urobila náprava tak, že sa verejnosti dajú k dispozícii relevantné dokumenty, ktoré neboli sprístupnené v priebehu prvostupňového správneho konania, z informácií poskytnutých vnútroštátnym súdom vyplýva, že podľa uplatniteľnej vnútroštátnej právnej úpravy druhostupňový správny orgán má právomoc zmeniť prvostupňové správne rozhodnutie. Prináleží však vnútroštátnemu súdu overiť, či jednak v rámci druhostupňového správneho konania sú ešte otvorené všetky možnosti a riešenia v zmysle článku 15 ods. 1 smernice 96/61, vykladaného vzhľadom na článok 6 ods. 4 Aarhuského dohovoru, a jednak, či náprava v tomto štádiu konania tým, že sa dajú k dispozícii dotknutej verejnosti relevantné dokumenty, umožní tejto verejnosti mať ešte účinný vplyv na výsledok rozhodovacieho konania.
V dôsledku toho zásada efektivity nebráni tomu, aby neodôvodnené odmietnutie dať dotknutej verejnosti k dispozícii v priebehu prvostupňového správneho konania územné rozhodnutie, o ktoré ide vo veci samej, mohlo byť napravené v priebehu druhostupňového správneho konania pod podmienkou, že sú ešte otvorené všetky možnosti a riešenia a že náprava v tomto štádiu konania umožní dotknutej verejnosti mať účinný vplyv na výsledok rozhodovacieho konania, čo prináleží overiť vnútroštátnemu súdu.
Preto je potrebné odpovedať na druhú otázku tak, že smernica 96/61 sa má vykladať v tom zmysle, že:
vyžaduje, aby dotknutá verejnosť mala prístup od začiatku povoľovacieho konania pre dotknutú prevádzku k územnému rozhodnutiu, o aké ide vo veci samej,
neumožňuje príslušným vnútroštátnym orgánom odmietnuť dotknutej verejnosti prístup k takémuto rozhodnutiu tým, že sa odvolajú na ochranu dôvernosti obchodných alebo priemyselných informácií stanovenú vnútroštátnym právom alebo právom Únie s cieľom ochrany oprávneného hospodárskeho záujmu, a
nebráni tomu, aby neodôvodnené odmietnutie dať dotknutej verejnosti k dispozícii v priebehu prvostupňového správneho konania územné rozhodnutie, o aké ide vo veci samej, mohlo byť napravené v priebehu druhostupňového správneho konania pod podmienkou, že sú ešte otvorené všetky možnosti a riešenia a že náprava v tomto štádiu konania umožní dotknutej verejnosti mať účinný vplyv na výsledok rozhodovacieho konania, čo prináleží overiť vnútroštátnemu súdu.
O tretej otázke
Vnútroštátny súd sa vo svojej tretej otázke v podstate pýta, či sa má smernica 85/337 vykladať v tom zmysle, že bráni tomu, aby platnosť stanoviska týkajúceho sa posudzovania vplyvov projektu na životné prostredie mohla byť platne predĺžená viac rokov po prijatí tohto stanoviska a či ukladá v takomto prípade povinnosť vykonať nové posudzovanie vplyvov uvedeného projektu na životné prostredie.
V tejto súvislosti SIŽP, ako aj slovenská a česká vláda tvrdia, že smernica 85/337 sa nemá z hľadiska ratione temporis uplatniť na situáciu uvádzanú vnútroštátnym súdom.
Z ustálenej judikatúry vyplýva, že zásada, podľa ktorej sa projekty, ktoré môžu mať významný vplyv na životné prostredie, musia podrobiť posudzovaniu vplyvov na životné prostredie, neplatí v prípade, ak dátum formálneho podania žiadosti o povolenie projektu je pred dátumom uplynutia lehoty na prebratie smernice 85/337 (rozsudky z 11. augusta 1995, Komisia/Nemecko, C-431/92, Zb. s. I-2189, body 29 a 32, ako aj z 18. júna 1998, Gedeputeerde Staten van Noord-Holland, C-81/96, Zb. s. I-3923, bod 23).
Táto smernica je totiž zameraná v širšej miere na projekty určitého rozsahu, ktorých uskutočnenie je často časovo náročné. Nebolo by vhodné, aby konania, ktoré sú už na vnútroštátnej úrovni zložité, boli dodatočne zaťažené a spomalené špecifickými požiadavkami stanovenými uvedenou smernicou a aby boli ovplyvnené už vzniknuté situácie (rozsudok Gedeputeerde Staten van Noord-Holland, už citovaný, bod 24).
V danom prípade zo spisu predloženého Súdnemu dvoru vyplýva, že k prvému úkonu prevádzkovateľa, ktorým požiadal o povolenie na realizáciu projektu skládky, o ktorú ide vo veci samej, došlo 16. decembra 1998, a to podaním žiadosti o posudzovanie vplyvov uvedeného projektu na životné prostredie. Z článku 2 Aktu o podmienkach pristúpenia Českej republiky, Estónskej republiky, Cyperskej republiky, Lotyšskej republiky, Litovskej republiky, Maďarskej republiky, Maltskej republiky, Poľskej republiky, Slovinskej republiky a Slovenskej republiky a o úpravách zmlúv, na ktorých je založená Európska únia (Ú. v. EÚ L 236, 2003, s. 33), vyplýva, že smernica 85/337 mala byť prebratá Slovenskou republikou od dátumu pristúpenia tohto členského štátu k Únii, teda od 1. mája 2004.
Je však potrebné uviesť, že vydanie povolenia na zriadenie skládky, o ktorú ide vo veci samej, zo strany slovenských orgánov si vyžadovalo, aby prebehli tri po sebe nasledujúce konania, pričom každé z nich viedlo k prijatiu rozhodnutia.
Žiadosti prevádzkovateľa týkajúce sa dvoch prvých konaní boli podané 16. decembra 1998 a 7. augusta 2002, teda pred uplynutím lehoty na prebratie smernice 85/337. Na druhej strane však žiadosť o integrované povolenie bola podaná 25. septembra 2007, teda po uplynutí tejto lehoty. Preto je potrebné určiť, či podanie dvoch prvých žiadostí možno považovať za formálne začatie povoľovacieho konania v zmysle judikatúry pripomenutej v bode 94 tohto rozsudku.
V tejto súvislosti je potrebné najprv konštatovať, že žiadosti predložené v rámci dvoch prvých štádií konania nie sú len jednoduchými neformálnymi kontaktmi, ktoré by sa nemali považovať za prejav formálneho začatia povoľovacieho konania (pozri v tomto zmysle rozsudok Komisia/Nemecko, už citovaný, bod 32).
Ďalej je potrebné zdôrazniť, že posudzovanie vplyvov na životné prostredie skončené v roku 1999 sa vykonalo s cieľom umožniť realizáciu projektu skládky, ktorá je predmetom integrovaného povolenia. Konanie, ktoré potom pokračovalo, a najmä vydanie stavebného povolenia, boli založené na tomto posúdení. Ako uviedla generálna advokátka v bode 115 svojich návrhov, skutočnosť, že podľa slovenského práva sa posudzovanie vplyvov na životné prostredie uskutočňuje oddelene od samostatného povoľovacieho konania, nesmie rozšíriť časovú pôsobnosť smernice 85/337.
Z úvah uvedených v bode 79 tohto rozsudku takisto vyplýva, že územné rozhodnutie o umiestnení skládky, o ktorú ide vo veci samej, predstavuje štádium, ktoré je nevyhnutné, ak sa má vydať prevádzkovateľovi povolenie na realizáciu projektu predmetnej skládky. Toto rozhodnutie ukladá navyše určitý počet podmienok, ktoré musí prevádzkovateľ splniť v rámci realizácie svojho projektu.
Pri preskúmaní porovnateľného konania Súdny dvor dospel k záveru, že dátum, ktorý má slúžiť ako referenčný dátum na určenie uplatnenia smernice z hľadiska času, ktorá ukladá vykonať posudzovanie vplyvov na životné prostredie, je ten, keď bol projekt formálne predložený, pretože rôzne štádiá skúmania projektu sú navzájom natoľko prepojené, že predstavujú komplexnú operáciu (rozsudok z 23. marca 2006, Komisia/Rakúsko, C-209/04, Zb. s. I-2755, bod 58).
Nakoniec z ustálenej judikatúry vyplýva, že povolenie v zmysle smernice 85/337 môže byť zložené z kombinácie viacerých rozličných rozhodnutí, keď sa vnútroštátne konanie, ktoré umožňuje, aby stavebníkovi bolo vydané povolenie začať práce, ktorými sa realizuje jeho projekt, skladá z viacerých po sebe nasledujúcich štádií (pozri v tomto zmysle rozsudky zo 7. januára 2004, Wells, C-201/02, Zb. s. I-723, bod 52, a zo 4. mája 2006, Komisia/Spojené kráľovstvo, C-508/03, Zb. s. I-3969, bod 102). Z toho vyplýva, že v tomto prípade je dátumom formálneho podania žiadosti o povolenie na projekt dátum, keď stavebník predložil žiadosť o začatie prvého štádia konania.
Z vyššie uvedených úvah vyplýva, že formálne podanie žiadosti o povolenie na projekt skládky, o akú ide vo veci samej, predchádzalo dátumu uplynutia lehoty na prebratie smernice 85/337. V dôsledku toho povinnosti vyplývajúce z tejto smernice nie sú uplatniteľné na tento projekt, a nie je teda potrebné odpovedať na tretiu otázku.
O štvrtej otázke
Vnútroštátny súd sa svojou štvrtou otázkou v podstate pýta, či sa články 1 a 15a smernice 96/61 v spojení s článkami 6 a 9 Aarhuského dohovoru majú vykladať v tom zmysle, že členovia dotknutej verejnosti musia mať príležitosť v rámci opravného prostriedku stanoveného v článku 15a tejto smernice obrátiť sa na súd alebo nezávislý a nestranný orgán ustanovený na základe zákona, ktorý má právomoc nariadiť predbežné opatrenia takej povahy, aby sa dočasne odložilo uplatňovanie povolenia v zmysle článku 4 uvedenej smernice, kým sa čaká na konečné rozhodnutie, ktoré má byť vydané.
Členské štáty majú na základe svojej procesnej autonómie rozhodovací priestor pri vykonávaní článku 9 Aarhuského dohovoru a článku 15a smernice 96/61, pričom musia dodržiavať zásady ekvivalencie a efektivity. Predovšetkým im prináleží, aby určili, ktorý súdny orgán alebo ktorý nezávislý a nestranný orgán ustanovený na základe zákona je príslušný rozhodovať o žalobách, na ktoré sa vzťahujú tieto ustanovenia, a podľa akých procesných pravidiel má rozhodovať, aby sa dodržali uvedené ustanovenia (pozri analogicky rozsudok z 18. októbra 2011, Boxus a i., C-128/09 až C-131/09, C-134/09 a C-135/09, Zb. s. I-9711, bod 52).
Okrem toho z ustálenej judikatúry vyplýva, že vnútroštátny súd konajúci vo veci, ktorá sa riadi právom Únie, musí mať možnosť nariadiť predbežné opatrenia s cieľom zabezpečiť úplnú účinnosť súdneho rozhodnutia o existencii práv vyplývajúcich z práva Únie, ktoré má byť vydané (rozsudky z 19. júna 1990, Factortame a i., C-213/89, Zb. s. I-2433, bod 21, ako aj z 13. marca 2007, Unibet, C-432/05, Zb. s. I-2271, bod 67).
Je potrebné dodať, že právo podať opravný prostriedok stanovený v článku 15a smernice 96/61 sa má vykladať vzhľadom na cieľ tejto smernice. Súdny dvor už rozhodol, že týmto cieľom, ako je definovaný v článku 1 uvedenej smernice, je integrovaná prevencia a kontrola znečisťovania životného prostredia prostredníctvom opatrení zameraných na prevenciu alebo zníženie emisií vyplývajúcich z činností uvedených v jej prílohe I do ovzdušia, vody a pôdy s cieľom dosiahnuť vysokú úroveň ochrany životného prostredia (rozsudky z 22. januára 2009, Association nationale pour la protection des eaux et rivières a OABA, C-473/07, Zb. s. I-319, bod 25, ako aj z 15. decembra 2011, Møller, C-585/10, Zb. s. I-13407, bod 29).
Podanie opravného prostriedku uvedeného v článku 15a smernice 96/61 by však neumožňovalo účinne predchádzať uvedenému znečisťovaniu, keby bolo nemožné vyhnúť sa tomu, aby prevádzka, ktorej bolo možno vydané povolenie v rozpore s touto smernicou, naďalej fungovala, pričom by sa čakalo na konečné rozhodnutie o zákonnosti uvedeného povolenia. Z toho vyplýva, že zabezpečenie účinnosti práva podať opravný prostriedok stanoveného v uvedenom článku 15a vyžaduje, aby mali členovia dotknutej verejnosti právo obrátiť sa na súd alebo nezávislý a nestranný orgán, ktorý má právomoc nariadiť predbežné opatrenia takej povahy, aby sa predišlo takémuto znečisťovaniu, vrátane prípadu, že je potrebné dočasne odložiť uplatňovanie napadnutého povolenia.
Vzhľadom na vyššie uvedené je potrebné odpovedať na štvrtú otázku tak, že článok 15a smernice 96/61 sa má vykladať v tom zmysle, že členovia dotknutej verejnosti musia mať príležitosť v rámci opravného prostriedku stanoveného v tomto ustanovení obrátiť sa na súd alebo nezávislý a nestranný orgán ustanovený na základe zákona, ktorý má právomoc nariadiť predbežné opatrenia takej povahy, aby sa dočasne odložilo uplatňovanie povolenia v zmysle článku 4 tejto smernice, kým sa čaká na konečné rozhodnutie, ktoré má byť vydané.
O piatej otázke
Vnútroštátny súd sa svojou piatou otázkou v podstate pýta, či rozhodnutie vnútroštátneho súdu prijaté v rámci vnútroštátneho konania, ktorým sa vykonávajú povinnosti vyplývajúce z článku 15a smernice 96/61 a článku 9 ods. 2 a 4 Aarhuského dohovoru, zrušujúce povolenie vydané v rozpore s ustanoveniami uvedenej smernice môže predstavovať nedôvodný zásah do vlastníckeho práva prevádzkovateľa zakotveného v článku 17 Charty základných práv Európskej únie.
Vec C‑80/12
Felixstowe Dock and Railway Company Ltd,
Savers Health and Beauty Ltd,
Walton Container Terminal Ltd,
WPCS (UK) Finance Ltd,
AS Watson Card Services (UK) Ltd,
Hutchison Whampoa (Europe) Ltd,
Kruidvat UK Ltd,
Superdrug Stores plc
proti
The Commissioners for Her Majesty’s Revenue and Customs
[návrh na začatie prejudiciálneho konania, ktorý podal First‑Tier Tribunal (Tax Chamber) of the United Kingdom]
Výklad článkov 43 ES a 48 ES — Sloboda usadiť sa — Daňové predpisy — Daň z príjmov právnických osôb — Úľava na dani — Žiadosť združenia podnikov o úľavu na dani pre skupinu (úľavu na dani pre združenie podnikov) — Vnútroštátne právne predpisy vylučujúce prevod strát v tuzemsku jednou spoločnosťou vlastnenou združením podnikov na inú spoločnosť patriacu do skupiny spoločností, do ktorej patrí ‚prepájajúca spoločnosť‘, ktorá je takisto členom združenia podnikov — Požiadavka, aby bola prepájajúca spoločnosť rezidentom — Diskriminácia na základe miesta sídla spoločnosti — Zastrešujúca materská spoločnosť v tretej krajine — Korporátne väzby prechádzajúce cez tretie krajiny“
I – Úvod
V Spojenom kráľovstve môže spoločnosť na daňové účely previesť straty na inú spoločnosť, s ktorou je prepojená určitými korporátnymi väzbami. Prejednávaný návrh na začatie prejudiciálneho konania, ktorý podal First‑Tier Tribunal (Tax Chamber) [Prvostupňový súd (Daňová komora)], sa týka v prvom rade otázky, či z hľadiska práva Európskej únie (EÚ) dochádza k obmedzeniu slobody usadiť sa, ak také postúpenie strát nie je možné, keď je rezidentom v inom členskom štáte spoločnosť, ktorá vystupuje ako prepojovací prvok medzi a) spoločnosťou postupujúcou straty a b) prijímajúcou spoločnosťou. Vnútroštátny súd sa tiež pýta, či je situácia z hľadiska práva EÚ odlišná, ak prepojenie medzi spoločnosťami prechádza cez spoločnosti v tretích krajinách.
Systém úľavy na dani pre skupinu v Spojenom kráľovstve umožňuje postúpenie strát medzi rôznymi spoločnosťami v rámci skupiny spoločností ( 2 ) a/alebo združenia podnikov ( 3 ) a tým umožňuje optimálne použitie týchto strát na daňové účely, pričom však nedochádza k transformácii skupiny alebo združenia podnikov na jediný hospodársky subjekt na daňové účely. ( 4 )
Súdny dvor má opäť posúdiť otázku, či je vylúčenie určitých daňovníkov zo systému úľavy na dani pre skupinu v Spojenom kráľovstve zlučiteľné so slobodou usadiť sa. Vo veci ICI sa vylúčenie zo systému úľavy na dani pre skupinu týkalo tuzemskej holdingovej spoločnosti, ktorá prevádzkovala najmä zahraničné dcérske spoločnosti, vo veci Marks & Spencer sa toto vylúčenie týkalo zahraničných dcérskych spoločností a vo veci Philips Electronics UK sa týkalo stálej prevádzkarne spoločnosti, ktorá bola rezidentom v inom členskom štáte, umiestnenej v Spojenom kráľovstve. ( 5 )
Na prvý pohľad je prejednávaná vec nová v tom zmysle, že korporátne väzby prechádzajú cez tretie krajiny a že zastrešujúca materská spoločnosť ( 6 ) je rezidentom v tretej krajine. Pri konečnom posúdení však táto otázka nemusí byť rozhodujúca na účely zhodnotenia súladu právnych predpisov Spojeného kráľovstva s právom EÚ v prejednávanom prípade.
Okrem toho otázka, či ide o problematiku práva EÚ, sčasti závisí od skutkového predpokladu týkajúceho sa existencie obvyklej praxe v Spojenom kráľovstve, podľa ktorej sa pri postúpení strát medzi spoločnosťami vypláca protihodnota. Je to tak preto, lebo prejednávaná vec je založená na domnienke, že postupujúca spoločnosť utrpí ujmu, ak nebude môcť previesť straty na žiadajúce spoločnosti za protihodnotu. Takáto hospodárska ujma vznikne len vtedy, ak postupujúcej spoločnosti vznikne nevýhoda viazanosti likvidity z dôvodu jej neschopnosti okamžite kapitalizovať straty bez toho, aby musela čakať na nasledujúce účtovné obdobia. Ak však k postúpeniu strát došlo bezodplatne, akékoľvek znevýhodnenie vyplývajúce z právnych predpisov Spojeného kráľovstva sa prejaví len na úrovni skupiny a nie na úrovni postupujúcej spoločnosti.
II – Vnútroštátne právo, skutkový stav, konanie a prejudiciálne otázky
A – Právne predpisy Spojeného kráľovstva
V konaní vo veci samej boli uplatnené ustanovenia zákona o dani z príjmov fyzických a právnických osôb z roku 1988 (Income and Corporation Taxes Act 1988 – ICTA).
Skupina spoločností“ je vymedzená v § 413 ods. 3 ICTA takto: dve spoločnosti sa považujú za členov skupiny spoločností, ak je jedna z nich dcérskou spoločnosťou tej druhej, pričom materská spoločnosť má 75 %‑ný podiel, alebo ak sú obe dcérskymi spoločnosťami, v ktorých má materská spoločnosť 75 %‑ný podiel.
ICTA upravuje dva druhy úľavy na dani pre skupinu: žiadosti skupín o úľavu na dani pre skupinu (o ktoré išlo vo veci Marks & Spencer) a žiadosti združení podnikov o úľavu na dani pre skupinu (ďalej len „úľava na dani pre združenie podnikov“) (o ktoré išlo vo veciach ICI a Philips Electronics UK a o ktoré ide v prejednávanej veci).
Podľa § 402 ICTA úľavu na dani za obchodné straty a iné sumy odpočítateľné od základu dane z príjmov právnických osôb môže spoločnosť (ďalej len „postupujúca spoločnosť“) postúpiť a na žiadosť inej spoločnosti (ďalej len „žiadajúca spoločnosť“) ich možno udeliť žiadajúcej spoločnosti vo forme úľavy na dani z príjmov právnických osôb, tzv. „úľavy na dani pre skupinu“. Odsek 3 tohto paragrafu stanovuje, že pri podaní tzv. „žiadosti združenia podnikov“ má byť úľava na dani pre skupinu dostupná aj v prípade postupujúcej spoločnosti a žiadajúcej spoločnosti okrem iného vtedy, keď je jedna z nich členom skupiny spoločností a druhú vlastní združenie podnikov a členom skupiny, ako aj združenia podnikov je ďalšia spoločnosť.
Podľa § 402 ods. 3A ICTA sa úľava na dani pre skupinu neposkytne, pokiaľ podmienka stanovená v odseku 3B, teda že spoločnosť je rezidentom v Spojenom kráľovstve alebo tu nie je rezidentom, ale vykonáva v Spojenom kráľovstve obchodnú činnosť prostredníctvom stálej prevádzkarne, nie je splnená v prípade postupujúcej spoločnosti, ako aj žiadajúcej spoločnosti.
406 ods. 1 ICTA obsahuje tri definície. „Prepájajúca spoločnosť“ je spoločnosť, ktorá je členom združenia podnikov a súčasne je členom skupiny spoločností. „Spoločnosť vlastnená združením podnikov“ vo vzťahu k prepájajúcej spoločnosti je spoločnosť, ktorú vlastní združenie podnikov, ktorého členom je aj prepájajúca spoločnosť. „Člen skupiny“ vo vzťahu k prepájajúcej spoločnosti je spoločnosť, ktorá je členom skupiny, ktorej členom je aj prepájajúca spoločnosť, ale sama nie je členom združenia podnikov, ktorého členom je prepájajúca spoločnosť.
Podľa § 406 ods. 2 ICTA, „pokiaľ môže prepájajúca spoločnosť… podať žiadosť združenia podnikov vo vzťahu k stratám alebo iným sumám, ktoré môžu byť predmetom úľavy na dani pre spoločnosť vlastnenú združením podnikov v príslušnom zdaňovacom období, člen skupiny môže podať akúkoľvek žiadosť združenia podnikov, ktorú by mohla podať prepájajúca spoločnosť“, zodpovedajúcu tomu istému podielu postúpených strát, ako keby žiadajúcou spoločnosťou bola prepájajúca spoločnosť.
Z § 402 ods. 3A ICTA v spojení s § 402 ods. 3B ICTA a § 406 ods. 2 ICTA vyplýva, že prepájajúcou spoločnosťou na účely úľavy na dani pre združenie podnikov musí byť spoločnosť, ktorá je rezidentom v Spojenom kráľovstve, alebo spoločnosť, ktorá tu nie je rezidentom, ale vykonáva v Spojenom kráľovstve obchodnú činnosť prostredníctvom stálej prevádzkarne. Inak povedané, prepájajúca spoločnosť, ako aj postupujúca spoločnosť a žiadajúca spoločnosť musia podliehať dani z príjmov právnických osôb v Spojenom kráľovstve.
B – Skupina spoločností a združenie podnikov
V prejednávanom prípade sú „žiadajúcimi spoločnosťami“ Felixstowe Dock and Railway Company Ltd a i. ( 7 ) Všetky tieto spoločnosti sú členmi Hutchison Whampoa Group, ktorej zastrešujúcou materskou spoločnosťou je Hutchison Whampoa Ltd., spoločnosť, ktorá má sídlo a je rezidentom v Hongkongu a ktorá nepriamo vlastní 100 % základného imania žiadajúcich spoločností. ( 8 )
Hutchison 3G UK Ltd je „postupujúca spoločnosť“. Jej výlučným vlastníkom bola Hutchison 3G UK Holdings Ltd.
Hutchison 3G UK Holdings Ltd bola spoločnosťou vlastnenou združením podnikov. Počas relevantného obdobia bola Hutchison 3G UK Holdings Ltd vo vlastníctve združenia podnikov zloženého zo spoločnosti Hutchison 3G UK Investments Sàrl, ktorá bola členom Hutchison Whampoa Group a mala sídlo a bola rezidentom v Luxembursku (s podielom 50,1 %), troch ďalších spoločností, ktoré boli členmi Hutchison Whampoa Group a mali sídlo a boli rezidentmi na Britských Panenských ostrovoch (s celkovým podielom 14,9 %), a dvoch ďalších spoločností, ktoré neboli členmi Hutchison Whampoa Group (s podielmi 20 % a 15 %).
Hutchison 3G UK Investments Sàrl bola „prepájajúcou spoločnosťou“, ktorá vystupovala ako prepojovací prvok medzi skupinou a združením podnikov. Bola vo výlučnom vlastníctve Hutchison Europe Telecommunications Sàrl, spoločnosti, ktorá mala sídlo a bola rezidentom v Luxembursku. ( 9 ) Obe spoločnosti sú nepriamymi stopercentnými dcérskymi spoločnosťami spoločnosti Hutchison Whampoa Ltd. Ďalšie väzby medzi prepájajúcou spoločnosťou a spoločnosťou Hutchison Whampoa Ltd prechádzajú cez rôzne sprostredkujúce holdingové spoločnosti so sídlom v Luxembursku a mimo EÚ/EHP (Hongkong, Britské Panenské ostrovy a Kajmanie ostrovy).
C – Konanie vo veci samej a prejudiciálne otázky
Postupujúca spoločnosť podnikala ako mobilný telefónny operátor. Vynaložila značné výdavky na zriadenie svojej siete, a teda v prvých rokoch svojej prevádzky utrpela značné straty. Počas relevantného obdobia bola postupujúca spoločnosť na účely § 406 ods. 1 písm. b) ICTA vo vlastníctve spoločnosti vlastnenej združením podnikov, ako bolo vysvetlené vyššie.
Žiadajúce spoločnosti, ktoré dosiahli počas toho istého obdobia prevádzkový zisk, chceli použiť straty postupujúcej spoločnosti. Podľa návrhu na začatie prejudiciálneho konania mala postupujúca spoločnosť v súlade s dohodou v rámci Hutchison Whampoa Group nárok na 30 pencí za každú 1 GBP postúpených strát. Žiadajúce spoločnosti boli „členmi skupiny“ v zmysle § 406 ods. 1 písm. c) ICTA, keďže boli nepriamymi dcérskymi spoločnosťami spoločnosti Hutchison Whampoa Ltd, v ktorých mala posledná uvedená spoločnosť až 75 %‑ný podiel. ( 10 )
Žiadajúce spoločnosti podali žiadosti o úľavu na dani pre združenie podnikov podľa § 402 ods. 3 ICTA a § 406 ICTA. Ich žiadosti boli zamietnuté z dôvodu, že prepájajúca spoločnosť (ktorá vôbec nebola priamym účastníkom tohto konania) nebola rezidentom v Spojenom kráľovstve, ale v Luxembursku. Nemohla previesť právo podať žiadosť o úľavu na dani pre združenie podnikov na iného člena skupiny podľa § 406 ods. 1 ICTA, lebo na základe vylúčenia obsiahnutého v § 402 ods. 3B sama nemala právo podať takú žiadosť.
First‑Tier Tribunal (Tax Chamber) po tom, čo mu bola vec predložená, rozhodol o prerušení konania a položil Súdnemu dvoru nasledujúce prejudiciálne otázky:
V prípade, ak:
ustanovenia právnych predpisov členského štátu (akým je Spojené kráľovstvo) umožňujú spoločnosti (ďalej len ‚žiadajúca spoločnosť‘) požiadať o úľavu na dani pre skupinu za straty, ktoré vzniknú spoločnosti, ktorú vlastní združenie podnikov (ďalej len ‚spoločnosť vlastnená združením podnikov‘), pod podmienkou, že je táto spoločnosť členom rovnakej skupiny spoločností ako žiadajúca spoločnosť a súčasne je členom združenia podnikov (ďalej len ‚prepájajúca spoločnosť‘), a
materská spoločnosť skupiny spoločností (ktorá nie je žiadajúcou spoločnosťou, spoločnosťou vlastnenou združením podnikov ani prepájajúcou spoločnosťou) nie je usadená v Spojenom kráľovstve ani v inom členskom štáte,
je v rozpore s článkami 49 ZFEÚ a 54 ZFEÚ [pôvodné články 43 ES a 48 ES] podmienka, že ‚prepájajúca spoločnosť‘ musí byť rezidentom v Spojenom kráľovstve alebo vykonávať obchodnú činnosť v Spojenom kráľovstve prostredníctvom stálej prevádzkarne nachádzajúcej sa v tomto štáte?
V prípade kladnej odpovede na prvú otázku, je Spojené kráľovstvo povinné poskytnúť žiadajúcej spoločnosti prostriedok nápravy (napríklad umožniť jej požiadať o úľavu na dani za straty, ktoré vznikli spoločnosti vlastnenej združením podnikov), ak:
‚prepájajúca spoločnosť‘ využíva slobodu usadiť sa, ale spoločnosť vlastnená združením podnikov a žiadajúca spoločnosť nevyužívajú žiadnu slobodu chránenú právom Únie,
prepojenie medzi postupujúcou a žiadajúcou spoločnosťou tvoria spoločnosti, z ktorých niektoré nie sú usadené v Únii ani v [Európskom hospodárskom priestore (EHP)].“
Písomné pripomienky podali Felixstowe Dock and Railway Company a i., nemecká, francúzska a holandská vláda a vláda Spojeného kráľovstva, ako aj Európska komisia. Dňa 3. septembra 2013 sa konalo pojednávanie, na ktorom každý z týchto subjektov okrem francúzskej vlády predniesol ústne pripomienky.
III – Analýza
A – Úvodné poznámky
Dve otázky, ktoré položil vnútroštátny súd, sa týkajú slobody usadiť sa. Vo svojej analýze budem vychádzať z článkov 43 ES a 48 ES, lebo články 49 ZFEÚ a 54 ZFEÚ nie sú uplatniteľné ratione temporis na situáciu, ktorá je predmetom konania vo veci samej.
Na účely tejto analýzy rozoberiem obe otázky spoločne. Vnútroštátny súd sa v podstate po prvé pýta, či je v situácii, ktorá je predmetom konania vo veci samej, v rozpore s článkami 43 ES a 48 ES požiadavka, aby na účely systému úľavy na dani pre združenie podnikov prepájajúca spoločnosť buď bola rezidentom v Spojenom kráľovstve, alebo vykonávala obchodnú činnosť v Spojenom kráľovstve prostredníctvom stálej prevádzkarne. Po druhé sa vnútroštátny súd pýta, či tieto články zakazujú členskému štátu vyžadovať, aby najnižšia spoločná materská spoločnosť v rámci skupiny spoločností, do ktorej patrí prepájajúca spoločnosť a spoločnosti prijímajúce straty na daňové účely, bola rezidentom v členskom štáte alebo v štáte EHP, alebo aby prepojenia medzi prepájajúcou spoločnosťou a spoločnosťami prijímajúcimi straty na daňové účely tvorili len také spoločnosti. Napokon sa pýta, či prostriedok nápravy, akým je poskytnutie úľavy na dani pre združenie podnikov pre žiadajúce spoločnosti, musí byť dostupný, ak právny predpis Spojeného kráľovstva porušuje slobodu usadiť sa.
Hneď na úvod treba poznamenať, že prejednávaný prípad sa netýka rozdelenia daňových právomocí medzi členské štáty, aj keď – ako to vyplýva z pripomienok nemeckej a francúzskej vlády – existuje obava, že rozhodnutie v prejednávanej veci by mohlo ohroziť ich právomoc zdaňovať medzinárodné skupiny spoločností pod kontrolou materských spoločností z tretích krajín.
Prejednávaný prípad sa totiž týka prevodu strát z jednej spoločnosti usadenej v Spojenom kráľovstve, ktorá podlieha dani z príjmov právnických osôb v Spojenom kráľovstve, s cieľom odpočítať ich od príjmov dosiahnutých inou spoločnosťou so sídlom v Spojenom kráľovstve, ktorá tiež podlieha dani z príjmov právnických osôb v Spojenom kráľovstve. Nejde teda o cezhraničné postúpenie strát medzi spoločnosťami, ktoré sú rezidentmi v rôznych členských štátoch, ktoré by vyvolávalo otázku rozdelenia daňových právomocí, ako to bolo vo veciach National Grid Indus ( 11 ) a Philips Electronics UK ( 12 ). V prejednávanom prípade ide len o to, či postúpenie strát jednou spoločnosťou so sídlom v Spojenom kráľovstve na iného člena združenia podnikov môže byť na účely úľavy na dani pre združenie podnikov podmienené požiadavkou, aby prepájajúca spoločnosť bola rezidentom v Spojenom kráľovstve, alebo aby mala stálu prevádzkareň v Spojenom kráľovstve.
V tejto súvislosti je užitočné poukázať na tri fázy vývoja právnych predpisov Spojeného kráľovstva týkajúcich sa úľavy na dani pre skupinu. Do 1. apríla 2000 (teda pred obdobím relevantným pre toto konanie) žiadosť o úľavu na dani pre skupinu medzi dvoma sesterskými spoločnosťami nebola prípustná, ak ich materská spoločnosť nebola rezidentom v Spojenom kráľovstve. Od 1. apríla 2000 (teda v období relevantnom pre toto konanie) však spoločnosti patriace do tej istej skupiny môžu prevádzať straty medzi sebou bez ohľadu na sídlo svojej materskej spoločnosti. Z toho vyplýva, že ak by Hutchison Whampoa Group počas relevantného obdobia (nepriamo) vlastnila aspoň 75 %‑ný podiel v postupujúcej spoločnosti namiesto 65 %‑ného podielu, ktorý v skutočnosti vlastnila, nič by nebránilo tomu, aby žiadajúce spoločnosti použili straty postupujúcej spoločnosti, lebo táto spoločnosť by bola členom skupiny na účely § 402 ods. 1 a 2 ICTA. V roku 2010 – po období, ktorého sa týka konanie vo veci samej – bola právna úprava Spojeného kráľovstva týkajúca sa úľavy na dani pre skupinu zmenená zákonom o dani z príjmov právnických osôb z roku 2010 (Corporation Tax Act 2010), ktorý umožnil, aby spoločnosť usadená v EÚ alebo EHP slúžila ako prepájajúca spoločnosť. Podľa novej právnej úpravy však prepájajúca spoločnosť a žiadajúce spoločnosti musia byť členmi tej istej skupiny bez účasti spoločnosti, ktorá nemá sídlo v EÚ alebo EHP.
Ak by teda Súdny dvor konštatoval, že ide o zakázané obmedzenie základných slobôd, predmetné právne predpisy Spojeného kráľovstva by nemohli byť odôvodnené potrebou zachovať rozdelenie daňových právomocí medzi členské štáty. Súdržnosť daňového systému by tiež nebolo možné uviesť ako odôvodnenie vzhľadom na vyššie opísané legislatívne zmeny, ktoré umožnili poskytnutie úľavy na dani pre skupinu bez ohľadu na to, kde je usadená materská spoločnosť alebo spoločnosti, ktoré sú členmi skupiny, iné než postupujúca spoločnosť a žiadajúca spoločnosť. Spojené kráľovstvo totiž neuvádza nijaké odôvodnenie zmenenej a doplnenej vnútroštátnej právnej úpravy, lebo podľa jeho názoru situácia v konaní vo veci samej vybočuje z pôsobnosti práva EÚ. ( 13 )
Treba tiež pripomenúť, že z judikatúry vyplýva, že hoci priame dane patria do právomoci členských štátov, túto právomoc nemožno vykonávať v rozpore s právom EÚ a najmä so základnými slobodami zaručenými v Zmluvách. Ako poznamenala generálna advokátka Kokott, podľa práva EÚ členské štáty v zásade nie sú povinné v rámci svojej právnej úpravy dane z príjmu právnických osôb stanoviť úľavu na dani pre skupinu na základe strát, lebo úprava daňového systému je záležitosť jednotlivých členských štátov. Ak však členský štát takéto právo stanoví, musí byť upravené v súlade so základnými slobodami v zmysle práva EÚ, najmä so slobodou usadiť sa. ( 14 )
B – Fungovanie systému úľavy na dani pre skupinu
Z ekonomického hľadiska taká úľava na dani pre skupinu, aká sa uplatňuje v Spojenom kráľovstve, umožňuje postupujúcej spoločnosti previesť jej straty na žiadajúcu spoločnosť, ktorá ich môže odpočítať od svojich zdaniteľných príjmov. V dôsledku toho postupujúca spoločnosť stráca možnosť použiť tieto straty na daňové účely a najmä možnosť preniesť straty do nasledujúcich zdaňovacích období. ( 15 )
Zdá sa, že podľa obvyklej praxe v Spojenom kráľovstve k tomuto postúpeniu dochádza za protihodnotu, ( 16 ) ktorá často zodpovedá sume dane z príjmov právnických osôb ušetrenej z dôvodu straty, aj keď sa podľa zákona nevyžaduje nijaká protihodnota, pokiaľ takáto požiadavka nevyplýva zo správcovských povinností vedenia postupujúcej spoločnosti podľa práva obchodných spoločností. Napríklad v prejednávanom prípade sa žiadajúce spoločnosti dohodli, že zaplatia 30 pencí za 1 GBP postúpených strát.
Keďže systém úľavy na dani pre skupinu v Spojenom kráľovstve nie je založený na konsolidácii ziskov a strát na daňové účely na úrovni skupiny spoločností, je jasné, že postupujúca spoločnosť ako nezávislá právnická osoba, ktorej cieľom je dosahovanie zisku, by spravidla nemohla súhlasiť s bezodplatným postúpením strát, ktoré by neskôr mohla použiť na zníženie svojich daní splatných v budúcnosti. Postúpením strát za protihodnotu, ktorá odráža uplatniteľnú sadzbu dane z príjmov právnických osôb, postupujúca spoločnosť speňažuje svoje straty skôr (a istejšie), čím získava výhodu likvidity.
Ak by prax jestvujúca v Spojenom kráľovstve nebola taká, ako bolo uvedené vyššie, bolo by ťažké predstaviť si, že postupujúcej spoločnosti by mohla vzniknúť akákoľvek skutočná škoda v dôsledku právneho predpisu, ktorý jej bráni v tom, aby postúpila svoje straty ďalšej spoločnosti, inak povedané v tom, aby previedla aktíva, ktoré majú potenciálnu ekonomickú hodnotu ako protinárok vo vzťahu k budúcim daňovým povinnostiam, na cudzí subjekt za protihodnotu, ktorá neodráža ich hodnotu v rukách postupujúcej spoločnosti. Bolo by rovnako ťažké tvrdiť, že právny predpis, ktorý bráni spoločnosti, ktorej cieľom je dosahovanie zisku, v prevode jej aktív bez náležitého protiplnenia, by predstavoval obmedzenie slobody usadiť sa. Bez týchto skutkových okolností by sa teda nevýhody vyplývajúce z právnych predpisov Spojeného kráľovstva neprejavovali na úrovni postupujúcej spoločnosti, ale pociťovali by ich len tie spoločnosti, ktoré majú v skupine a združení podnikov vyššie postavenie ako postupujúca spoločnosť a žiadajúce spoločnosti, teda na úrovni skupiny ako zvýšené daňové zaťaženie skupiny ako celku.
Táto výhoda likvidity alebo možnosť získať takú výhodu môže zvýšiť hodnotu postupujúcej spoločnosti, a teda aj akéhokoľvek podielu v nej. To znamená, že možnosť úľavy na dani pre skupinu je výhodná pre vlastníkov postupujúcej spoločnosti, či už ide o priame alebo nepriame materské spoločnosti, alebo členov združenia podnikov s menšinovými podielmi. ( 17 )
Pre žiadajúcu spoločnosť je také riešenie z finančného hľadiska neutrálne: táto spoločnosť zaplatí postupujúcej spoločnosti sumu zodpovedajúcu dani, ktorej sa vyhne z dôvodu postúpenia, namiesto toho, aby zaplatila tú istú sumu štátnej pokladnici. Keďže sa však podľa právnych predpisov Spojeného kráľovstva – aj v súvislosti s úľavou na dani pre združenie podnikov – vyžaduje, aby žiadajúca spoločnosť a prepájajúca spoločnosť patrili do tej istej skupiny, výhoda, ktorú skupina získa z úľavy na dani pre skupinu, vysvetľuje dohody medzi žiadajúcimi spoločnosťami a postupujúcimi spoločnosťami, keďže na úrovni skupiny vedie k nižšiemu daňovému zaťaženiu. ( 18 )
C – Ktorá základná sloboda je relevantná ratione materiae?
Vzhľadom na kritériá stanovené v judikatúre Súdneho dvora sa môže zdať sporné, či sa právne predpisy Spojeného kráľovstva týkajú slobody usadiť sa. V súvislosti s uplatniteľnosťou slobody usadiť sa Súdny dvor pripisuje význam miere kontroly vykonávanej nad danou spoločnosťou. V prejednávanom prípade môže miera kontroly vyžadovaná podľa vnútroštátneho práva siahať od 5 %, čo sotva umožňuje „kontrolu“, až po 74,99 %. Ako však vysvetlím ďalej, tento problém zrejme riešia skutkové okolnosti veci a vnútroštátny súd tiež položil otázky v súvislosti so slobodou usadiť sa.
Aspekty súvisiace s tretími krajinami týkajúce sa zložitej korporátnej štruktúry Hutchison Whampoa Group vyvolávajú otázku, či by sa relevantné právne predpisy Spojeného kráľovstva mali posudzovať z hľadiska slobody usadiť sa, ktorá sa neuplatňuje vo vzťahu k tretím krajinám, a/alebo z hľadiska voľného pohybu kapitálu, ktorý sa uplatňuje aj vo vzťahu k takých krajinám.
Súdny dvor vo veci Test Claimants in the FII Group Litigation (C‑35/11) uviedol, že pokiaľ ide o otázku, či sa na vnútroštátnu právnu úpravu vzťahuje jedna alebo druhá sloboda pohybu, z ustálenej judikatúry vyplýva, že treba zohľadniť účel danej právnej úpravy. Na vnútroštátnu právnu úpravu, ktorá sa použije len v prípade podielov umožňujúcich vykonávať nepochybný vplyv na rozhodnutia spoločnosti a určovať jej činnosti, sa vzťahuje sloboda usadiť sa. Naopak vnútroštátne ustanovenia, ktoré sa majú uplatňovať len na podiely nadobudnuté s cieľom uskutočniť finančné investície bez úmyslu ovplyvňovať riadenie a kontrolu podniku, treba preskúmať výlučne vzhľadom na voľný pohyb kapitálu. ( 19 )
V situáciách, keď na základe účelu vnútroštátnej právnej úpravy nemožno určiť, či sa na túto právnu úpravu prevažne vzťahuje článok 49 ZFEÚ alebo článok 63 ZFEÚ, Súdny dvor zohľadňuje skutočnosti prejednávaného prípadu na účely určenia, či sa na situáciu, ktorá je predmetom sporu vo veci samej, vzťahuje prvé alebo druhé z uvedených ustanovení (kurzívou zvýraznil generálny advokát). ( 20 )
Na tomto mieste treba odlíšiť dva druhy úľavy na dani pre skupinu dostupné podľa práva Spojeného kráľovstva. Právne predpisy Spojeného kráľovstva týkajúce sa žiadostí skupiny o úľavu na dani pre skupinu sa vzhľadom na ich účel jednoznačne týkajú tých podielov, ktoré umožňujú držiteľovi vykonávať nepochybný vplyv na rozhodnutia spoločnosti a určovať jej činnosti. Tieto právne predpisy sa vzťahujú na spoločnosti, ktoré sú aspoň 75 %‑nými dcérskymi spoločnosťami. Tieto právne predpisy preto spadajú do pôsobnosti slobody usadiť sa.
Pokiaľ ide o žiadosti združenia podnikov o úľavu na dani pre skupinu, situácia je menej jasná. Ustanovenia o úľave na dani pre združenie podnikov sa uplatňujú v situáciách, keď aspoň 75 % základného imania spoločnosti vlastnenej združením podnikov vlastnia členovia združenia podnikov, pričom každý z nich vlastní aspoň 5 % a nie 75 % alebo viac. ( 21 ) To sa vzťahuje na situácie, keď existuje jeden dominantný vlastník, ale aj na situácie, keď existuje veľa navzájom nezávislých akcionárov. Teoreticky môže existovať spoločnosť vlastnená združením podnikov s 20 akcionármi, z ktorých má každý podiel 5 %. V tomto prípade sa môže stať, že bude 20 prepájajúcich spoločností a spoločnosť vlastnená združením podnikov bude môcť postúpiť svoje straty v 5 %‑ných podieloch dvadsiatim rôznym skupinám spoločností.
Podľa môjho názoru sa právne predpisy Spojeného kráľovstva týkajúce sa úľavy na dani pre združenie podnikov nemajú použiť len v prípade podielov umožňujúcich držiteľovi vykonávať nepochybný vplyv na rozhodnutia spoločnosti. Ako uviedol právny zástupca žiadajúcich spoločností na pojednávaní, daňové predpisy Spojeného kráľovstva nevyžadujú, aby členovia združenia podnikov vykonávali akýkoľvek druh zákonom vymedzenej kolektívnej kontroly nad spoločnosťou vlastnenou združením podnikov. ( 22 ) Preto sa domnievam, že holdingy, ktoré majú nárok na úľavu na dani pre združenie podnikov, možno považovať za priame investície a ich možné obmedzenia za obmedzenia voľného pohybu kapitálu. ( 23 )
Právne predpisy Spojeného kráľovstva však pripúšťajú aj situácie, keď je spoločnosť vlastnená združením podnikov pod kontrolou jednej skupiny spoločností. V tejto situácii sa nachádza postupujúca spoločnosť v prejednávanom prípade: 65 % tejto spoločnosti nepriamo vlastní Hutchison Whampoa Group (50,1 % prostredníctvom prepájajúcej spoločnosti a 14,9 % prostredníctvom troch spoločností skupiny na Britských Panenských ostrovoch). V dôsledku toho môžu predmetné predpisy v zásade obmedzovať slobodu usadiť sa a treba vychádzať z toho, že situácia, ktorá je predmetom konania vo veci samej, spadá do pôsobnosti tejto základnej slobody.
Vzhľadom na tieto úvahy zastávam názor, že skutkové okolnosti veci spadajú do pôsobnosti článok 43 ES, v dôsledku čoho je odôvodnené posúdiť systém úľavy na dani pre združenie podnikov v Spojenom kráľovstve predovšetkým z hľadiska slobody usadiť sa.
D – Existencia obmedzenia slobody usadiť sa
Sloboda usadiť sa, ktorú článok 43 ES priznáva príslušníkom EÚ a ktorá zahŕňa ich právo prístupu k samostatným zárobkovým činnostiam a ich výkonu, ako aj právo založiť a viesť podniky za rovnakých podmienok, ako sú podmienky stanovené pre vlastných štátnych príslušníkov právom štátu, v ktorom dochádza k usadeniu sa, zahŕňa v súlade s článkom 48 ES aj právo spoločností, ktoré sú založené podľa právnych predpisov členského štátu a ktoré majú svoje sídlo, ústredie alebo hlavné miesto podnikateľskej činnosti v Európskej únii, vykonávať svoju činnosť prostredníctvom dcérskej spoločnosti, organizačnej zložky alebo obchodného zastúpenia. Vzhľadom na to, že článok 43 prvý odsek druhá veta ES dáva hospodárskym subjektom výslovne možnosť slobodne si vybrať právnu formu vhodnú na výkon ich činnosti v inom členskom štáte, tento slobodný výber nesmie byť obmedzený diskriminačnými daňovými ustanoveniami. ( 24 )
Právne predpisy Spojeného kráľovstva vyžadujú, aby prepájajúca spoločnosť bola rezidentom v Spojenom kráľovstve, a ak tu nie je rezidentom, musí v Spojenom kráľovstve vykonávať obchodnú činnosť prostredníctvom stálej prevádzkarne. Toto ustanovenie je jednoznačným obmedzením slobody prepájajúcej spoločnosti, ktorá je usadená v Luxembursku, a jej bezprostrednej materskej spoločnosti, ktorá je tiež usadená v Luxembursku, usadiť sa.
Súdny dvor vo veci Marks & Spencer rozhodol, že „taká daňová úľava pre skupinu, o akú ide vo veci samej, predstavuje pre dotknuté spoločnosti daňovú výhodu. Tým, že urýchľuje uzavretie strát stratových spoločností prostredníctvom ich okamžitého odpočítania od príjmov iných spoločností skupiny, poskytuje tejto skupine výhodu likvidity“ ( 25 ). Znamená to, že sa nevýhoda prejavuje len na úrovni skupiny, alebo že ju pociťuje zastrešujúca materská spoločnosť, ktorou je v prejednávanom prípade podnik z tretej krajiny? Domnievam sa, že nie.
Ako som vysvetlil vyššie, v skutkovej rovine systém úľavy na dani pre skupinu v Spojenom kráľovstve vyrovnáva zisky a straty v rámci skupiny a/alebo združenia podnikov nie prostredníctvom konsolidovaného daňového účtovníctva alebo prevodu zdaniteľného príjmu ako vkladu skupiny, ale ako opatrenia, podľa ktorých sa straty postupujú za protihodnotu, čím vzniká výhoda likvidity pre postupujúcu spoločnosť. Ak postúpenie strát, a teda aj úľava na dani pre združenie podnikov nie sú prípustné na základe toho, kde je usadená prepájajúca spoločnosť, finančná ujma vo forme straty výhody likvidity vzniká v prvom rade postupujúcej spoločnosti. Podľa judikatúry Súdneho dvora takáto nevýhoda viazanosti likvidity predstavuje nepriaznivé zaobchádzanie, ktoré je obmedzením. ( 26 ) Vo veci Metallgesellschaft a i. Súdny dvor rozhodol, že ujma vzniknutá spoločnosti na základe toho, kde je usadená materská spoločnosť, postačuje na porušenie slobody usadiť sa. ( 27 )
Túto ujmu pociťujú aj vlastníci postupujúcej spoločnosti ako pokles hodnoty ich podielov bez ohľadu na to, či ide o kontrolné podiely, stabilné menšinové investície alebo portfóliové investície. Z hľadiska slobody usadiť sa sú, samozrejme, relevantné len kontrolné podiely.
Preto sa v prejednávanom prípade luxemburská prepájajúca spoločnosť, ktorá nepriamo vlastní 50,1 % postupujúcej spoločnosti so sídlom v Spojenom kráľovstve, nachádza v menej priaznivom postavení, v akom by sa nachádzala spoločnosť, ktorá je rezidentom v Spojenom kráľovstve, v porovnateľnej situácii, pokiaľ ide o jej schopnosť vystupovať ako prepojovací prvok medzi dvoma spoločnosťami so sídlom v Spojenom kráľovstve, ktoré podliehajú dani z príjmov právnických osôb v Spojenom kráľovstve. Na tom nič nemení skutočnosť, že toto znevýhodnenie je ďalej vyjadrené v hodnote luxemburskej prepájajúcej spoločnosti, a preto ho pociťujú jej vlastníci, ktorými sú sčasti spoločnosti so sídlom v tretích krajinách, a napokon zastrešujúca materská spoločnosť so sídlom v tretej krajine, ktorá ovláda zložitú korporátnu štruktúru.
Preto dochádza k priamej diskriminácii na základe štátnej príslušnosti prepájajúcej spoločnosti. Podľa právnych predpisov Spojeného kráľovstva je pre materskú spoločnosť prepájajúcej spoločnosti výhodnejšie založiť si dcérsku spoločnosť v Spojenom kráľovstve než kdekoľvek inde.
Ako som vysvetlil vyššie, vláda Spojeného kráľovstva neuviedla nijaké dôvody, ktoré by mohli odôvodniť obmedzenie uložené vnútroštátnymi právnymi predpismi. Preto sa na tomto mieste nemôžem zaoberať uvedenou otázkou.
V tejto fáze je tiež potrebné určiť, či sú žiadajúce spoločnosti skutočne oprávnené dovolávať sa slobody usadiť sa. Z rozhodnutia vo veci Philips Electronics UK ( 28 ) vyplýva, že spoločnosti sa môžu na daňové účely odvolávať na obmedzenia slobody usadiť sa týkajúce sa inej spoločnosti, ktorá je s nimi prepojená, pokiaľ takéto obmedzenia majú vplyv na ich vlastné zdanenie. Preto je skutočnosť, že postupujúca spoločnosť ani žiadajúce spoločnosti ako také nevyužívajú svoju slobodu usadiť sa, v tomto smere irelevantná.
Preto sa žiadajúce spoločnosti môžu na účely vlastného zdanenia odvolávať na obmedzenie slobody usadiť sa uložené prepájajúcej spoločnosti v rozsahu, v akom sú právne predpisy Spojeného kráľovstva tak, ako ich vykladá vnútroštátny súd, v rozpore s článkami 43 ES a 48 ES.
Ako predbežný záver uvádzam, že požiadavka, aby bola prepájajúca spoločnosť rezidentom v Spojenom kráľovstve alebo aby tu mala stálu prevádzkareň, uplatniteľná v súvislosti so žiadosťou združenia podnikov o úľavu na dani pre skupinu, predstavuje neodôvodnené obmedzenie slobody usadiť sa, a teda je v rozpore s článkami 43 ES a 48 ES.
E – Tretie krajiny a sloboda usadiť sa
Vzťah slobody usadiť sa k tretím krajinám je v prejednávanom prípade dôležitý, keďže vnútroštátny súd sa svojou druhou otázkou pýta, či je Spojené kráľovstvo povinné poskytnúť žiadajúcej spoločnosti prostriedok nápravy, napríklad umožniť jej požiadať o úľavu na dani za straty, ktoré vznikli spoločnosti vlastnenej združením podnikov, ak prepájajúca spoločnosť využíva slobodu usadiť sa, ale spoločnosť vlastnená združením podnikov a žiadajúce spoločnosti nevyužívajú žiadnu slobodu chránenú právom EÚ a prepojenie medzi postupujúcou spoločnosťou a žiadajúcou spoločnosťou tvoria spoločnosti, z ktorých niektoré nie sú usadené v EÚ ani v EHP.
Túto problematiku treba podľa môjho názoru rozobrať v kontexte prvej otázky, lebo sa v podstate týka vecného obsahu slobody usadiť sa, a nie dostupných prostriedkov nápravy v procesnom zmysle slova. ( 29 ) Inak povedané, aj keby Zmluva bránila požiadavke, aby prepájajúca spoločnosť bola buď rezidentom v Spojenom kráľovstve, alebo aby tu mala stálu prevádzkareň, bolo by stále prípustné vyžadovať, aby prepájajúca spoločnosť mala sídlo v EÚ alebo EHP alebo aby prepojenie medzi postupujúcou spoločnosťou a žiadajúcimi spoločnosťami nezahŕňalo spoločnosti so sídlom v tretích krajinách?
Na rozdiel od voľného pohybu kapitálu sa sloboda usadiť sa neuplatňuje vo vzťahu k tretím krajinám. Znamená to, že spoločnosti so sídlom v EÚ, ktoré sú v skutočnosti kontrolované spoločnosťami alebo fyzickými osobami, ktoré majú sídlo alebo bydlisko v tretích krajinách, sú vylúčené zo slobody usadiť sa? Inak povedané, je sloboda luxemburskej prepájajúcej spoločnosti usadiť sa ovplyvnená skutočnosťou, že túto spoločnosť ovláda materská spoločnosť so sídlom v tretej krajine?
Na tomto mieste treba pripomenúť, že podľa článku 48 ES majú spoločnosti, ktoré sú založené podľa právnych predpisov členského štátu a ktoré majú svoje sídlo, ústredie alebo hlavné miesto podnikateľskej činnosti v Európskej únii, rovnaké postavenie ako štátni príslušníci členských štátov, pokiaľ ide o slobodu usadiť sa. Ako Súdny dvor uviedol v rozsudku ICI ( 30 ), sídlo spoločnosti v zmysle článku 48 ES slúži ako prepojovací faktor s právnym poriadkom konkrétneho štátu, tak ako štátna príslušnosť v prípade fyzických osôb.
Zo Zmlúv ani z judikatúry Súdneho dvora nevyplýva nič, čo by podporovalo názor, že sloboda usadiť sa, ktorú právo EÚ priznáva spoločnostiam uvedeným v článku 48 ES, je obmedzená alebo ovplyvnená tým, že na nachádzajú pod kontrolou právnických alebo fyzických osôb so sídlom alebo bydliskom v tretích krajinách. Status spoločnosti usadenej v EÚ je založený na umiestnení sídla spoločnosti a právnom poriadku, podľa ktorého je spoločnosť založená, a nie na štátnej príslušnosti jej akcionárov. Ak by sa táto sloboda nevzťahovala na také spoločnosti usadené v EÚ, mnohé právnické osoby, ktorých sídlo sa nachádza v Európskej únii, by boli vylúčené zo slobody usadiť sa a členské štáty by ich mohli diskriminovať nielen prostredníctvom daní, ale aj inak.
Rozsudok vo veci Halliburton Services ( 31 ) ukázal, že na práva spoločností usadených v členskom štáte podľa práva EÚ nemala vplyv skutočnosť, že ich materská spoločnosť, Halliburton Inc., bola usadená v Spojených štátoch amerických. Z tohto rozsudku však nemožno vyvodiť ďalekosiahlejšie dôsledky, pokiaľ ide o situácie, keď spoločnosti usadené v EÚ bez spoločnej materskej spoločnosti usadenej v EÚ patria do skupiny spoločností, ktoré nie sú usadené len v EÚ. Vo veci Halliburton Services vnútroštátny súd už potvrdil, že podľa dvojstrannej zmluvy o zdanení medzi Holandskom a Spojenými štátmi americkými nebolo možné diskriminovať holandskú dcérsku spoločnosť, ktorá odkúpila stálu prevádzkareň nemeckej dcérskej spoločnosti v Holandsku, z dôvodu, že materská spoločnosť skupiny bola založená v Spojených štátoch. ( 32 )
Preto v prejednávanom prípade prepájajúca spoločnosť, ktorá má sídlo v Luxembursku, a jej bezprostredná materská spoločnosť, ktorá má tiež sídlo v Luxembursku, požívajú slobodu usadiť sa bez ohľadu na to, že ich v konečnom dôsledku ovláda materská spoločnosť usadená v Hongkongu.
F – Dovolené obmedzenia
Znamená to, že Spojené kráľovstvo nemôže vyžadovať, aby v rámci EÚ/EHP existovalo neprerušené spojenie medzi postupujúcou spoločnosťou a žiadajúcimi spoločnosťami? Komisia vo svojich pripomienkach uvádza, že Spojené kráľovstvo by mohlo uložiť takú požiadavku, ale že to neurobilo, pokiaľ ide o obdobie posudzované v konaní vo veci samej.
Domnievam sa, že táto situácia nespôsobuje, že by tento aspekt otázok vnútroštátneho súdu bol hypotetický alebo že by problematika tretích krajín bola irelevantná v tom zmysle, že Súdny dvor by sa ňou nemal zaoberať. V situácii, keď vnútroštátny právny predpis diskriminuje „zahraničné“ právnické alebo fyzické osoby, a preto je v rozpore s právom EÚ, totiž nie je nepredstaviteľné, že vnútroštátny súd by mohol napraviť túto situáciu prostredníctvom výkladu, podľa ktorého je takáto diskriminácia štátnych príslušníkov EÚ/EHP alebo spoločností so sídlom v EÚ/EHP odstránená bez toho, aby sa výhody integrácie vzťahovali aj na právnické alebo fyzické osoby z tretích krajín. Otázka, či je to z právneho hľadiska možné, závisí od vnútroštátneho práva – právo EÚ nevyžaduje, aby sa základné slobody iné než voľný pohyb kapitálu vzťahovali aj na subjekty z tretích krajín. ( 33 )
V rozsudku Test Claimants in the Thin Cap Group Litigation ( 34 ) Súdny dvor vylúčil z pôsobnosti slobody usadiť sa situácie, v ktorých materská spoločnosť ovládajúca veriteľskú spoločnosť a spoločnosť dlžníka, ktoré boli usadené v EÚ, bola rezidentom v tretej krajine. Súdny dvor rozhodol, že zaobchádzanie s úrokmi, ktoré zaplatila spoločnosť dlžníka ako rozdelenie ziskov, sa týka slobody usadiť sa, ale len pokiaľ ide o materskú spoločnosť usadenú v tretej krajine, ktorá má mieru kontroly nad každou z ostatných spoločností, ktorá jej umožňuje ovplyvňovať výber financovania uvedených spoločností. V takej situácii články 43 ES a 48 ES neboli uplatniteľné.
Keďže sa sloboda usadiť sa nevzťahuje na tretie krajiny, právo EÚ by nebránilo tomu, aby právne predpisy Spojeného kráľovstva vyžadovali, aby prepájajúca spoločnosť bola usadená v EÚ alebo EHP. Inak povedané, ak v súvislosti s úľavou na dani pre združenie podnikov postupujúca spoločnosť nemôže postúpiť straty, ak je príslušná prepájajúca spoločnosť usadená v tretej krajine, táto situácia vybočuje z pôsobnosti článku 43 ES. Napríklad, ak by v konaní vo veci samej prepájajúca spoločnosť, ktorá je tak členom združenia podnikov, ako aj skupiny, nebola založená v Luxembursku, ale na Britských Panenských ostrovoch, nebolo by možné odvolávať sa na jej slobodu usadiť sa s cieľom podložiť žiadosť o úľavu na dani pre združenie podnikov. Bolo by to tak aj v prípade, ak by materská spoločnosť spoločnosti so sídlom na Britských Panenských ostrovoch bola opäť spoločnosťou usadenou v EÚ alebo EHP.
Vyššie som navrhol výklad, podľa ktorého na jednej strane dochádza k porušeniu slobody usadiť sa, ak je možnosť postúpiť straty vylúčená, pokiaľ je prepájajúca spoločnosť usadená v EÚ alebo EHP, ale na druhej strane nedochádza k nijakému porušeniu, ak je prepájajúca spoločnosť usadená v tretej krajine. Zaoberal som sa tu systémom úľavy na dani pre združenie podnikov z pohľadu postupujúcej spoločnosti a nevýhody, ktorá jej môže vzniknúť, ktorá sa z hľadiska slobody usadiť sa dotýka jej vlastníkov. Problém treba analyzovať aj z pohľadu žiadajúcich spoločností.
Podľa právnych predpisov Spojeného kráľovstva musia žiadajúce spoločnosti patriť do tej istej skupiny ako prepájajúca spoločnosť, inak povedané, žiadajúca spoločnosť musí byť 75 %‑nou dcérskou spoločnosťou prepájajúcej spoločnosti alebo naopak alebo musí byť 75 %‑nou dcérskou spoločnosťou tretej spoločnosti. V prejednávanom prípade sú prepájajúca spoločnosť a žiadajúce spoločnosti stopercentnými dcérskymi spoločnosťami spoločnosti Hutchison International Limited so sídlom v Hongkongu, ktorá je stopercentnou dcérskou spoločnosťou zastrešujúcej materskej spoločnosti skupiny, Hutchison Whampoa Ltd. Väzby prepájajúcej spoločnosti a žiadajúcich spoločností k ich spoločnej materskej spoločnosti prechádzajú tak cez spoločnosti usadené v EÚ alebo EHP, ako aj cez spoločnosti usadené v tretích krajinách. Uvedené spoločnosti nemajú spoločnú materskú spoločnosť usadenú v EÚ alebo EHP.
V takom systéme, akým je systém úľavy na dani pre združenie podnikov v Spojenom kráľovstve, môžu vnútroštátne predpisy upravujúce prepojenie, ktoré musí existovať medzi prepájajúcou spoločnosťou a žiadajúcou spoločnosťou, ovplyvniť slobodu usadiť sa ich najnižšej spoločnej materskej spoločnosti, ktorá má finančnú výhodu vyplývajúcu z možnosti odpočítať straty jednej spoločnosti od zdaniteľných príjmov inej spoločnosti a tým znížiť spoločnú daňovú povinnosť (pod)skupiny, ktorú ovláda. Ak je táto najnižšia spoločná materská spoločnosť usadená v EÚ alebo EHP, vnútroštátne predpisy upravujúce toto prepojenie môžu vytvoriť zakázané obmedzenia slobody usadiť sa. Ak je táto najnižšia spoločná materská spoločnosť usadená v tretej krajine, táto situácia podľa rozsudku Test Claimants in the Thin Cap Group Litigation vybočuje z pôsobnosti slobody usadiť sa.
Okrem toho, ak väzba medzi najnižšou spoločnou materskou spoločnosťou usadenou v EÚ alebo EHP a prepájajúcou spoločnosťou a/alebo žiadajúcimi spoločnosťami prechádza cez tretie krajiny, táto situácia nespadá do pôsobnosti článkov 43 ES a 48 ES. Sloboda usadiť sa sa nevzťahuje na právo právnických osôb usadených v tretích krajinách zakladať dcérske spoločnosti alebo pobočky v členských štátoch. Tak ako je štátna príslušnosť ovládajúcich akcionárov irelevantná pre existenciu slobody usadiť sa v prípade spoločností usadených v EÚ alebo EHP, je irelevantná aj pre jej neexistenciu v prípade spoločností usadených v tretích krajinách.
G – Voľný pohyb kapitálu
Ako som vysvetlil vyššie, je možné, že príslušné predpisy Spojeného kráľovstva týkajúce sa úľavy na dani pre združenie podnikov by sa mohli alebo mali považovať za predpisy, ktoré ovplyvňujú voľný pohyb kapitálu, konkrétne priame investície do základného imania prepájajúcej spoločnosti. Podľa môjho názoru by to neovplyvnilo výsledok analýzy vykonanej vyššie, pokiaľ ide o vzťahy v rámci EÚ/EHP, lebo nemožnosť postúpiť straty tiež vytvára nevýhodu pre akcionárov prepájajúcej spoločnosti bez ohľadu na to, či majú kontrolný podiel alebo menší podiel.
Ak bude dotknutý voľný pohyb kapitálu, bude potrebné rozšíriť pôsobnosť úľavy na dani pre združenie podnikov v Spojenom kráľovstve na spoločnosti z tretích krajín. Keďže však právne predpisy Spojeného kráľovstva vylučovali prepájajúce spoločnosti usadené v tretích krajinách z pôsobnosti úľavy na dani pre združenie podnikov aj pred 31. decembrom 1993, na príslušné predpisy by sa nevzťahoval zákaz obmedzení voľného pohybu kapitálu z dôvodu doložky „standstill“ obsiahnutej v článku 57 ods. 1 ES (teraz článok 64 ods. 1 ZFEÚ). ( 35 )
H – Navrhované odpovede
Preto navrhujem odpovedať na prvú otázku tak, že za okolností, akými sú okolnosti veci prejednávanej vnútroštátnym súdom, je požiadavka, aby na účely systému úľavy na dani pre združenie podnikov prepájajúca spoločnosť buď bola rezidentom v dotknutom členskom štáte, alebo vykonávala obchodnú činnosť v tomto členskom štáte prostredníctvom stálej prevádzkarne nachádzajúcej sa v tomto štáte, v rozpore s článkami 43 ES a 48 ES. Tieto články však nezakazujú členskému štátu vyžadovať, aby najnižšia spoločná materská spoločnosť v rámci skupiny spoločností, do ktorej patrí prepájajúca spoločnosť a spoločnosti prijímajúce straty na daňové účely, bola usadená v EÚ alebo EHP a aby prepojenia medzi prepájajúcou spoločnosťou a spoločnosťami prijímajúcimi straty na daňové účely tvorili len spoločnosti usadené v EÚ alebo EHP. Pokiaľ ide o druhú otázku, postačuje odpovedať na ňu podobne ako na štvrtú otázku vo veci Philips Electronics UK.
IV – Návrh
Vzhľadom na vyššie uvedené úvahy navrhujem, aby Súdny dvor odpovedal na otázky, ktoré položil First‑Tier Tribunal (Tax Chamber), takto:
Za okolností, akými sú okolnosti veci prejednávanej vnútroštátnym súdom, je požiadavka, aby na účely systému úľavy na dani pre združenie podnikov prepájajúca spoločnosť buď bola rezidentom v dotknutom členskom štáte, alebo vykonávala obchodnú činnosť v tomto členskom štáte prostredníctvom stálej prevádzkarne nachádzajúcej sa v tomto štáte, v rozpore s článkami 43 ES a 48 ES (teraz články 49 ZFEÚ a 54 ZFEÚ). Tieto články však nebránia tomu, aby vnútroštátne právne predpisy vyžadovali, aby najnižšia spoločná materská spoločnosť v rámci skupiny spoločností, do ktorej patrí prepájajúca spoločnosť a spoločnosti prijímajúce straty na daňové účely, bola rezidentom v niektorom z členských štátov alebo v krajine patriacej do Európskeho hospodárskeho priestoru a aby prepojenia medzi prepájajúcou spoločnosťou a spoločnosťami prijímajúcimi straty na daňové účely tvorili len také spoločnosti.
Vnútroštátny súd nesmie uplatniť nijaké ustanovenie vnútroštátnych právnych predpisov, pokiaľ je v rozpore s článkami 43 ES a 48 ES.
Jazyk prednesu: angličtina.
V posudzovanom kontexte skupina spoločností znamená súbor materských a dcérskych spoločností, ktoré pôsobia ako hospodársky subjekt so spoločným zdrojom kontroly.
Združenie podnikov možno vo všeobecnosti charakterizovať ako združenie dvoch alebo viacerých spoločností, ktorých cieľom je účasť na spoločnej činnosti alebo spojenie ich zdrojov na účely dosiahnutia spoločného cieľa. Podľa daňových predpisov Spojeného kráľovstva však existencia združenia podnikov závisí od dosiahnutia určitého minimálneho podielu bez požiadavky týkajúcej sa spoločného cieľa.
Pozri bod 17 návrhov, ktoré predniesol generálny advokát Poiares Maduro vo veci, v ktorej bol vydaný rozsudok z 13. decembra 2005, Marks & Spencer (C-446/03, Zb. s. I-10837).
Rozsudky zo 16. júla 1998, ICI (C-264/96, Zb. s. I-4695); Marks & Spencer (už citovaný) a zo 6. septembra 2012, Philips Electronics UK (C‑18/11).
V prejednávanej veci treba odlíšiť pojmy „najnižšia spoločná materská spoločnosť“ a „zastrešujúca materská spoločnosť“. Prvý uvedený pojem možno vymedziť takto: spoločnosť C je najnižšia spoločná materská spoločnosť vo vzťahu k spoločnostiam A a B, ak sú spoločnosti A a B jej priamymi alebo nepriamymi dcérskymi spoločnosťami a spoločnosť C nemá dcérsku spoločnosť D, ktorá by bola materskou spoločnosťou spoločností A aj B. Zastrešujúcou materskou spoločnosťou skupiny spoločností je spoločnosť, ktorá je priamou alebo nepriamou materskou spoločnosťou všetkých spoločností skupiny, ale sama nie je dcérskou spoločnosťou ktorejkoľvek inej spoločnosti.
Žiadajúcimi spoločnosťami sú: Felixstowe Dock and Railway Company Ltd, Savers Health and Beauty Ltd, Walton Container Terminal Ltd, WPCS (UK) Finance Ltd, AS Watson Card Services (UK) Ltd, Hutchison Whampoa (Europe) Ltd, Kruidvat UK Ltd a Superdrug Stores plc.
Relevantnými subjektmi medzi spoločnosťou Hutchison Whampoa Ltd a žiadajúcimi spoločnosťami boli rôzne sprostredkujúce holdingové spoločnosti so sídlom mimo EÚ/EHP (Hongkong alebo Britské Panenské ostrovy) a v EÚ (Spojené kráľovstvo alebo Holandsko).
Dve posledné uvedené spoločnosti následne (23. júna 2005) odkúpil člen skupiny Hutchison Whampoa, takže Hutchison 3G UK Holdings Ltd sa sama stala členom skupiny v zmysle § 413 ods. 3 písm. a) ICTA.
Podľa § 413 ods. 3 ICTA.
Rozsudok z 29. novembra 2011 (C-371/10, Zb. s. I-12273, bod 45).
Rozsudok Philips Electronics UK, bod 23. Ďalšími rozsudkami, v ktorých išlo o otázku rozdelenia daňových právomoci, sú napríklad rozsudky Marks & Spencer (už citovaný, bod 45); z 15. mája 2008, Lidl Belgium (C-414/06, Zb. s. I-3601, bod 31); z 25. februára 2010, X Holding (C-337/08, Zb. s. I-1215, bod 28), a z 21. februára 2013, A Oy (C‑123/11, bod 23).
Naopak, holandská vláda zastáva názor, že dochádza k obmedzeniu slobody usadiť sa, ktoré je odôvodnené.
Pozri návrhy, ktoré predniesla generálna advokátka Kokott v už citovanej veci Philips Electronics UK (bod 22 a tam citovanú judikatúru).
Pozri návrhy, ktoré predniesol generálny advokát Poiares Maduro v už citovanej veci Marks & Spencer (bod 15).
Pozri návrhy, ktoré predniesla generálna advokátka Kokott v už citovanej veci Philips Electronics UK (body 14 a 29).
Povahu nevýhody viazanosti likvidity prejavujúcej sa na úrovni skupiny ako obmedzenie slobody usadiť sa zdôraznila generálna advokátka Sharpston v návrhoch, ktoré predniesla v už citovanej veci Lidl Belgium (body 29 a 30).
Túto výhodu na úrovni skupiny uznal Súdny dvor v už citovanom rozsudku Marks & Spencer, (bod 32, citovaný nižšie).
Rozsudok z 13. novembra 2012, Test Claimants in the FII Group Litigation (C‑35/11, body 90 až 92).
Tamže, body 93 a 94.
Pozri § 402 ods. 3 ICTA, § 406 ods. 1 ICTA a § 413 ods. 6 ICTA.
To sa odlišuje od rozsudku z 24. mája 2007, Holböck (C-157/05, Zb. s. I-4051), v ktorom išlo o kolektívnu kontrolu spoločnosti vykonávanú akcionármi, ktorí nevlastnili kontrolné podiely.
Na tomto mieste treba pripomenúť, že investície, ktoré umožňujú kontrolu, sú vždy priame investície, ale že existujú aj investície, ktoré neumožňujú kontrolu, no napriek tomu nejde o čisto finančné, teda portfóliové investície, lebo ich cieľom je vytvoriť stabilný vzťah k cieľovej spoločnosti. V súvislosti s priamymi investíciami podľa práva EÚ Súdny dvor rozhodol, že článok 63 ZFEÚ týkajúci sa voľného pohybu kapitálu sa vzťahuje v zásade na pohyb kapitálu, ktorý zahrnuje usadenie sa alebo priame investície. Tieto pojmy [teda priame investície?] sa viažu k forme účasti v podniku prostredníctvom vlastníctva akcií, ktoré umožňuje skutočnú účasť na jeho riadení a kontrole (pozri rozsudky zo 17. septembra 2009, Glaxo Wellcome, C-182/08, Zb. s. I-8591, bod 40; z 21. októbra 2010, Idryma Typou, C-81/09, Zb. s. I-10161, bod 48, a Test Claimants in the FII Group Litigation, C‑35/11, už citovaný, bod 102). V terminológii OECD sa zahraničná priama investícia týka cieľa, ktorý spočíva vo vytvorení trvalého podielu. To si vyžaduje existenciu dlhodobého vzťahu a značnú mieru vplyvu na riadenie podniku. Dôkazom takého vzťahu je priame alebo nepriame vlastníctvo 10 % alebo viac hlasovacích práv. Pozri OECD Benchmark Definition of Foreign Direct Investment. 4. vydanie, 2008, s. 48, bod 117, a Model Tax Convention on Income and on Capital: Condensed Version 2010 (dostupné v angličtine na www.oecd.org). Pozri tiež SMIT, D.: EU Freedoms, Non‑EU Countries and Company Taxation. Kluwer Law International, 2012, s. 64 a 68.
Rozsudok Philips Electronics UK (už citovaný, body 12 a 13).
Rozsudok Marks & Spencer (už citovaný, bod 32).
Rozsudok z 12. decembra 2006, Test Claimants in the FII Group Litigation (C-446/04, Zb. s. I-11753, bod 84).
Rozsudok z 8. marca 2001, Metallgesellschaft a i. (C-397/98 a C-410/98, Zb. s. I-1727, bod 43).
Bod 39.
Pozri návrhy, ktoré predniesla generálna advokátka Kokott v už citovanej veci Philips Electronics UK (bod 81).
Bod 20.
Rozsudok z 12. apríla 1994 (C-1/93, Zb. s. I-1137).
Pozri bod 6 rozsudku.
Ide tu o situáciu, ktorá je odlišná od prípadu protiprávne priznanej štátnej pomoci, ktorú podľa judikatúry nemožno spätne „legalizovať“. Prejednávaná vec sa týka skôr limitov povinnosti členského štátu podľa práva EÚ ako dôsledkov jeho porušenia. Pozri rozsudok z 21. októbra 2003, van Calster a i. (C-261/01 a C-262/01, Zb. s. I-12249).
Rozsudok z 13. marca 2007, Test Claimants in the Thin Cap Group Litigation (C-524/04, Zb. s. I-2107, body 98 až 100).
Možno poznamenať, že odsekom 3A a 3B § 402 ICTA prijatým v roku 2000 predchádzalo ustanovenie, podľa ktorého pojem „spoločnosť“ označuje len spoločnosti usadené v Spojenom kráľovstve. Pozri § 258 ods. 7 ICTA z roku 1970 (citovaný v bode 6 už citovaného rozsudku ICI).
Ako uviedla generálna advokátka v bodoch 182 až 184 svojich návrhov, podmienky stanovené smernicou 96/61 obmedzujú využívanie vlastníckeho práva na pozemkoch dotknutých prevádzkou, ktorá patrí do pôsobnosti tejto smernice.
Vlastnícke právo však nie je absolútne právo, ale musí byť zohľadnené so zreteľom na jeho funkciu v spoločnosti. Preto možno prijať obmedzenia pri výkone tohto práva pod podmienkou, že tieto obmedzenia účinne zodpovedajú cieľom všeobecného záujmu, pričom nie sú so zreteľom na sledovaný cieľ neprimeraným a neznesiteľným zásahom do samotnej podstaty práva, ktoré je takto zaručené (rozsudky z 3. septembra 2008, Kadi a Al Barakaat International Foundation/Rada a Komisia, C-402/05 P a C-415/05 P, Zb. s. I-6351, bod 355, ako aj z 9. marca 2010, ERG a i., C-379/08 a C-380/08, Zb. s. I-2007, bod 80).
Pokiaľ ide o ciele všeobecného záujmu uvedené vyššie, z ustálenej judikatúry vyplýva, že ochrana životného prostredia je jedným z týchto cieľov, a môže teda odôvodniť obmedzenie využívania vlastníckeho práva (pozri rozsudky zo 7. februára 1985, ADBHU, 240/83, Zb. s. 531, bod 13; z 20. septembra 1988, Komisia/Dánsko, 302/86, Zb. s. 4607, bod 8; z 2. apríla 1998, Outokumpu, C-213/96, Zb. s. I-1777, bod 32, ako aj z 9. marca 2010, ERG a i., C-379/08 a C-380/08, už citovaný, bod 81).
Pokiaľ ide o proporcionalitu dosahu na predmetné vlastnícke právo, keď možno preukázať takýto dosah, postačuje konštatovať, že smernica 96/61 zakotvuje rovnováhu medzi požiadavkami vyplývajúcimi z tohto práva a požiadavkami spojenými s ochranou životného prostredia.
V dôsledku toho je potrebné odpovedať na piatu otázku tak, že rozhodnutie vnútroštátneho súdu prijaté v rámci vnútroštátneho konania, ktorým sa vykonávajú povinnosti vyplývajúce z článku 15a smernice 96/61 a článku 9 ods. 2 a 4 Aarhuského dohovoru, zrušujúce povolenie vydané v rozpore s ustanoveniami uvedenej smernice nemôže samo osebe predstavovať nedôvodný zásah do vlastníckeho práva prevádzkovateľa zakotveného v článku 17 Charty základných práv Európskej únie.
O trovách
Vzhľadom na to, že konanie pred Súdnym dvorom má vo vzťahu k účastníkom konania vo veci samej incidenčný charakter a bolo začaté v súvislosti s prekážkou postupu v konaní pred vnútroštátnym súdom, o trovách konania rozhodne tento vnútroštátny súd. Iné trovy konania, ktoré vznikli v súvislosti s predložením pripomienok Súdnemu dvoru a nie sú trovami uvedených účastníkov konania, nemôžu byť nahradené.
Z týchto dôvodov Súdny dvor (veľká komora) rozhodol takto:
Článok 267 ZFEÚ sa má vykladať v tom zmysle, že vnútroštátny súd, akým je súd, ktorý podal návrh na začatie prejudiciálneho konania, má povinnosť obrátiť sa z vlastného podnetu na Súdny dvor Európskej únie s návrhom na začatie prejudiciálneho konania, aj keď rozhoduje vo veci, ktorá mu bola vrátená na konanie po tom, ako bolo jeho prvé rozhodnutie zrušené ústavným súdom dotknutého členského štátu a vnútroštátne pravidlo mu stanovuje povinnosť rozhodnúť v spore v zmysle právneho názoru vyjadreného týmto ústavným súdom.
Smernica Rady 96/61/ES z 24. septembra 1996 o integrovanej prevencii a kontrole znečisťovania životného prostredia, zmenená a doplnená nariadením Európskeho parlamentu a Rady (ES) č. 166/2006 z 18. januára 2006, sa má vykladať v tom zmysle, že:
vyžaduje, aby dotknutá verejnosť mala prístup od začiatku povoľovacieho konania pre dotknutú prevádzku k územnému rozhodnutiu, o aké ide vo veci samej,
neumožňuje príslušným vnútroštátnym orgánom odmietnuť dotknutej verejnosti prístup k takémuto rozhodnutiu tým, že sa odvolajú na ochranu dôvernosti obchodných alebo priemyselných informácií stanovenú vnútroštátnym právom alebo právom Únie s cieľom ochrany oprávneného hospodárskeho záujmu, a
nebráni tomu, aby neodôvodnené odmietnutie dať dotknutej verejnosti k dispozícii v priebehu prvostupňového správneho konania územné rozhodnutie, o aké ide vo veci samej, mohlo byť napravené v priebehu druhostupňového správneho konania pod podmienkou, že sú ešte otvorené všetky možnosti a riešenia a že náprava v tomto štádiu konania umožní dotknutej verejnosti mať účinný vplyv na výsledok rozhodovacieho konania, čo prináleží overiť vnútroštátnemu súdu.
Článok 15a smernice 96/61, zmenenej a doplnenej nariadením č. 166/2006, sa má vykladať v tom zmysle, že členovia dotknutej verejnosti musia mať príležitosť v rámci opravného prostriedku stanoveného v tomto ustanovení obrátiť sa na súd alebo nezávislý a nestranný orgán ustanovený na základe zákona, ktorý má právomoc nariadiť predbežné opatrenia takej povahy, aby sa dočasne odložilo uplatňovanie povolenia v zmysle článku 4 uvedenej smernice, kým sa čaká na konečné rozhodnutie, ktoré má byť vydané.
Rozhodnutie vnútroštátneho súdu prijaté v rámci vnútroštátneho konania, ktorým sa vykonávajú povinnosti vyplývajúce z článku 15a smernice 96/61, zmenenej a doplnenej nariadením č. 166/2006, a článku 9 ods. 2 a 4 Dohovoru o prístupe k informáciám, účasti verejnosti na rozhodovacom procese a prístupe k spravodlivosti v záležitostiach životného prostredia, podpísaného v Aarhuse 25. júna 1998 a schváleného v mene Európskeho spoločenstva rozhodnutím Rady 2005/370/ES zo 17. februára 2005, zrušujúce povolenie vydané v rozpore s ustanoveniami uvedenej smernice nemôže samo osebe predstavovať nedôvodný zásah do vlastníckeho práva prevádzkovateľa zakotveného v článku 17 Charty základných práv Európskej únie.
Návrh na začatie prejudiciálneho konania — Priestor slobody, bezpečnosti a spravodlivosti — Smernica 2004/83/ES — Minimálne ustanovenia pre priznanie postavenia utečenca alebo osoby oprávnenej na doplnkovú ochranu — Článok 4 — Posudzovanie skutočností a okolností — Spôsoby posudzovania — Prijatie určitých dôkazov — Rozsah právomocí príslušných vnútroštátnych orgánov — Obava z prenasledovania na základe sexuálnej orientácie — Rozdiely medzi jednak obmedzeniami týkajúcimi sa overení písomných alebo iných vyhlásení a dôkazov o údajnej sexuálnej orientácii žiadateľa o azyl a jednak obmedzeniami, ktoré sa uplatňujú na overenia týchto skutočností v súvislosti s inými dôvodmi prenasledovania — Smernica 2005/85/ES — Minimálne normy týkajúce sa konania o priznávaní a odnímaní postavenia utečenca v členských štátoch — Článok 13 — Požiadavky kladené na osobný pohovor — Charta základných práv Európskej únie — Článok 1 — Ľudská dôstojnosť — Článok 7 — Rešpektovanie súkromného a rodinného života“
V spojených veciach C‑148/13 až C‑150/13,
ktorých predmetom sú návrhy na začatie prejudiciálneho konania podľa článku 267 ZFEÚ, podané rozhodnutiami Raad van State (Holandsko) z 20. marca 2013 a doručené Súdnemu dvoru 25. marca 2013, ktoré súvisia s konaniami:
A (C‑148/13),
B (C‑149/13),
C (C‑150/13)
proti
Staatssecretaris van Veiligheid en Justitie,
za účasti:
United Nations High Commissioner for Refugees (UNHCR),
SÚDNY DVOR (veľká komora),
v zložení: predseda V. Skouris, podpredseda K. Lenaerts, predsedovia komôr A. Tizzano, L. Bay Larsen (spravodajca), T. von Danwitz, A. Ó Caoimh a J.‑C. Bonichot, sudcovia A. Borg Barthet, J. Malenovský, E. Levits, E. Jarašiūnas, C. G. Fernlund a J. L. da Cruz Vilaça,
generálna advokátka: E. Sharpston,
tajomník: M. Ferreira, hlavná referentka,
so zreteľom na písomnú časť konania a po pojednávaní z 25. februára 2014,
so zreteľom na pripomienky, ktoré predložili:
A, v zastúpení: N. C. Blomjous, advocaat,
B, v zastúpení: C. Chen, advocaat,
United Nations High Commissioner for Refugees (UNHCR), v zastúpení: P. Moreau, splnomocnená zástupkyňa, za právnej pomoci M.‑E. Demetriou, QC,
holandská vláda, v zastúpení: C. Schillemans, M. Bulterman a B. Koopman, splnomocnené zástupkyne,
belgická vláda, v zastúpení: M. Jacobs a C. Pochet, splnomocnené zástupkyne,
česká vláda, v zastúpení: M. Smolek a J. Vláčil, splnomocnení zástupcovia,
nemecká vláda, v zastúpení: T. Henze a A. Wiedmann, splnomocnení zástupcovia,
grécka vláda, v zastúpení: M. Michelogiannaki, splnomocnená zástupkyňa,
francúzska vláda, v zastúpení: D. Colas a S. Menez, splnomocnení zástupcovia,
Európska komisia, v zastúpení: M. Condou‑Durande a R. Troosters, splnomocnení zástupcovia,
po vypočutí návrhov generálnej advokátky na pojednávaní 17. júla 2014,
vyhlásil tento
Rozsudok
Návrhy na začatie prejudiciálneho konania sa týkajú článku 4 smernice Rady 2004/83/ES z 29. apríla 2004 o minimálnych ustanoveniach pre oprávnenie a postavenie štátnych príslušníkov tretej krajiny alebo osôb bez štátneho občianstva ako utečencov alebo osôb, ktoré inak potrebujú medzinárodnú ochranu, a obsah poskytovanej ochrany (Ú. v. ES L 304, s. 12; Mim. vyd. 19/007, s. 96), ako aj článkov 3 a 7 Charty základných práv Európskej únie (ďalej len „Charta“).
Tieto návrhy boli podané v rámci sporov medzi A, B a C, štátnymi príslušníkmi tretích štátov, na jednej strane a Staatssecretaris van Veiligheid en Justitie (štátny tajomník ministerstva bezpečnosti a spravodlivosti, ďalej len „Staatssecretaris“) na druhej strane v súvislosti so zamietnutím ich žiadostí o povolenia na dočasný pobyt (azyl) v Holandsku.
Právny rámec
Medzinárodné právo
Na základe článku 1 oddielu A ods. 2 prvého pododseku Dohovoru o právnom postavení utečencov, podpísaného v Ženeve 28. júla 1951, ktorý nadobudol platnosť 22. apríla 1954 [Zbierka zmlúv Spojených národov, zv. 189, s. 150, č. 2545 (1954), ďalej len „Ženevský dohovor“], zmeneného a doplneného protokolom o právnom postavení utečencov uzavretým v New Yorku 31. januára 1967, ktorý nadobudol platnosť 4. októbra 1967, sa pojem „utečenec“ vzťahuje na ktorúkoľvek osobu, ktorá„sa nachádza mimo svojho štátu a má oprávnené obavy pred prenasledovaním z rasových, náboženských a národnostných dôvodov alebo z dôvodu príslušnosti k určitej sociálnej skupine alebo zastávania určitých politických názorov, nemôže prijať alebo v dôsledku uvedených obáv odmieta ochranu svojho štátu; alebo na osobu bez štátneho občianstva, ktorá sa nachádza mimo štátu svojho doterajšieho obvyklého pobytu v dôsledku týchto udalostí a ktorá sa tam vzhľadom na uvedené obavy nemôže alebo nechce vrátiť“.
Právo Únie
Smernica 2004/83
V zmysle odôvodnenia 3 smernice 2004/83 Ženevský dohovor predstavuje základný kameň pre medzinárodný právny režim na ochranu utečencov.
Odôvodnenie 10 tejto smernice stanovuje:
Táto smernica rešpektuje základné práva a dodržiava zásady uznávané najmä [Chartou]. Táto smernica sa snaží predovšetkým o zaistenie plného rešpektovania ľudskej dôstojnosti a práva na azyl žiadateľov o azyl a ich sprevádzajúcich rodinných príslušníkov.“
Odôvodnenie 16 tejto smernice stanovuje, že by sa mali stanoviť minimálne pravidlá pre definíciu a obsah postavenia utečenca s cieľom usmerniť príslušné vnútroštátne orgány členských štátov pri uplatňovaní Ženevského dohovoru.
Podľa odôvodnenia 17 smernice 2004/83 je potrebné zaviesť spoločné kritériá pre uznanie žiadateľov o azyl ako utečencov v zmysle článku 1 Ženevského dohovoru.
V zmysle článku 2 tejto smernice na účely tejto smernice:
‚utečenec‘ znamená štátneho príslušníka tretej krajiny, ktorý kvôli oprávnenej obave pred prenasledovaním z rasových, náboženských dôvodov, dôvodov štátnej príslušnosti, politických dôvodov, z dôvodu zastávania určitého politického názoru alebo príslušnosti k určitej sociálnej skupine, nemôže prijať alebo v dôsledku uvedených obáv odmieta ochranu tejto krajiny…
…“
Článok 4 smernice 2004/83, nachádzajúci sa v kapitole II tejto smernice, nazvanej „Posudzovanie žiadostí o medzinárodnú ochranu“, definuje požiadavky na posudzovanie skutočností a okolností a stanovuje:
Členské štáty môžu považovať za povinnosť žiadateľa predložiť čo možno najskôr všetky dôkazy potrebné na zdôvodnenie žiadosti o medzinárodnú ochranu. V spolupráci so žiadateľom povinnosťou členského štátu je posúdiť príslušné zložky žiadosti.
Dôkazy uvedené v odseku 1 pozostávajú z vyhlásení žiadateľa a celej dokumentácie, ktorá je k dispozícii žiadateľovi, týkajúc[ich] sa veku žiadateľa, základných informácií, vrátane tých, ktoré sa týkajú príslušných príbuzných, totožnosti, štátnej príslušnosti (štátnych príslušností), krajiny (krajín) a miesta (miest) predchádzajúceho pobytu, predchádzajúc[ich] žiadost[í] o azyl, trasy cesty, totožnost[i] a cestovn[ých] doklad[ov] a dôvod[ov] pre požadovanie medzinárodnej ochrany.
Posúdenie žiadosti o medzinárodnú ochranu sa má vykonať na individuálnom základe a zahŕňa zohľadnenie:
všetkých príslušných skutočností, pokiaľ sa týkajú krajiny pôvodu v čase prijatia rozhodnutia o žiadosti; vrátane zákonov a nariadení krajiny pôvodu a spôsobu, ktorým sú uplatňované;
príslušných vyhlásení a dokumentácie predloženej žiadateľom vrátane informácií o tom, či žiadateľ bol alebo môže byť predmetom prenasledovania alebo vážneho bezprávia;
jednotlivého postavenia a osobných okolností žiadateľa, vrátane faktorov taký[ch] ako pôvod, pohlavie a vek, s cieľom posúdenia, či na základe osobných okolností žiadateľa, činy, ktorým bol alebo mohol byť žiadateľ vystavený, by predstavovali prenasledovanie alebo vážne bezprávie;
či činnosti žiadateľa od opustenia krajiny pôvodu boli vykonávané s výlučným alebo hlavným cieľom vytvorenia potrebných podmienok pre požadovanie medzinárodnej ochrany tak, aby sa posúdilo, či tieto činnosti spôsobia, že žiadateľ bude vystavený prenasledovaniu alebo vážnemu bezpráviu v prípade návratu do tejto krajiny;
či žiadateľ mohol primerane očakávať prijatie ochrany inej krajiny tam, kde mohol uplatniť štátne občianstvo.
Tam, kde členské štáty uplatňujú zásadu, podľa ktorej je povinnosťou žiadateľa zdôvodniť žiadosť o medzinárodnú ochranu a tam, kde aspekty vyhlásení žiadateľa nie sú podložené písomným alebo iným dôkazom, tieto aspekty nevyžadujú potvrdenie, ak sú splnené nasledovné podmienky:
žiadateľ skutočne vynaložil snahu s cieľom zdôvodnenia svojej žiadosti;
predložené boli príslušné zložky [dôkazy – neoficiálny preklad], ktoré sú k dispozícii žiadateľovi a poskytnuté bolo uspokojivé vysvetlenie týkajúce sa akéhokoľvek nedostatku iných príslušných zložiek [dôkazov – neoficiálny preklad];
vyhlásenia žiadateľa sú uznané za logické a prijateľné a nie sú v rozpore s dostupnými osobitnými a všeobecnými informáciami týkajúcimi sa prípadu žiadateľa;
žiadateľ požiadal o medzinárodnú ochranu v najskoršom možnom čase, pokiaľ [ibaže by – neoficiálny preklad] žiadateľ preukázal primeraný dôvod, prečo tak neurobil; a
bola preukázaná všeobecná dôveryhodnosť žiadateľa.“
Článok 10 smernice 2004/83 s názvom „Dôvody prenasledovania“ stanovuje:
Členské štáty zohľadnia nasledovné prvky pri posudzovaní dôvodov pre prenasledovanie:
skupina sa považuje za tvoriacu určitú sociálnu skupinu najmä tam, kde:
príslušníci tejto skupiny majú prirodzenú [vrodenú – neoficiálny preklad] charakteristiku alebo spoločný pôvod, ktorý sa nemôže zmeniť alebo zdieľajú charakteristiku alebo vieru, ktorá je taká základná pre identitu alebo vedomie, že osoba by nemala byť nútená, aby sa jej zriekla, a
skupina má jednoznačnú [odlišnú – neoficiálny preklad] identitu v príslušnej krajine, pretože je vnímaná ako odlišná od okolitej spoločnosti;
v závislosti od okolností v krajine pôvodu, určitá sociálna skupina môže zahŕňať skupinu vychádzajúcu zo spoločnej charakteristiky sexuálnej orientácie. Sexuálna orientácia sa nemôže chápať za zahŕňajúcu činy považované za trestné v súlade s vnútroštátnym právom členských štátov: …
…“
Smernica 2005/85/ES
Smernica Rady 2005/85/ES z 1. decembra 2005 o minimálnych štandardoch pre konanie v členských štátoch o priznávaní a odnímaní postavenia utečenca (Ú. v. EÚ L 326, s. 13) vo svojom odôvodnení 8 uvádza, že rešpektuje základné práva a dodržiava zásady uznané najmä Chartou.
Článok 13 smernice 2005/85, ktorý spresňuje požiadavky na osobný pohovor, vo svojom odseku 3 stanovuje:
Členské štáty prijmú primerané kroky na zabezpečenie toho, aby sa osobné pohovory uskutočňovali za takých podmienok, ktoré umožňujú žiadateľom predložiť dôvody svojej žiadosti vyčerpávajúcim spôsobom. Za tým účelom členské štáty zabezpečia, aby:
osoba, ktorá vedie pohovor, bola dostatočne spôsobilá, aby mohla brať do úvahy, nakoľko je to možné, osobné alebo všeobecné okolnosti súvisiace so žiadosťou, vrátane kultúrneho pôvodu žiadateľa alebo jeho zraniteľnosti…
…“
Holandské právo
Relevantná vnútroštátna právna úprava je obsiahnutá v § 31 zákona o cudzincoch z roku 2000 (Vreemdelingenwet 2000), § 3.111 vyhlášky o cudzincoch z roku 2000 (Vreemdelingenbesluit 2000) a § 3.35 nariadenia o cudzincoch z roku 2000 (Voorschrift Vreemdelingen 2000).
Tieto ustanovenia boli spresnené v bodoch C2/2.1, C2/2.1.1 a C14/2.1 až C14/2.4 obežníka o cudzincoch z roku 2000 (Vreemdelingencirculaire 2000).
V zmysle § 31 ods. 1 zákona o cudzincoch z roku 2000 v spojení s § 3.111 ods. 1 vyhlášky o cudzincoch z roku 2000 dotknutému žiadateľovi o azyl prináleží, aby preukázal dôveryhodnosť dôvodov na udelenie povolenia na dočasný pobyt (azyl), pričom je povinný z vlastnej iniciatívy uviesť všetky relevantné údaje, aby orgán mohol rozhodnúť o jeho žiadosti. Staatssecretaris posúdi, či je udelenie uvedeného povolenia z právneho hľadiska dôvodné.
Podľa § 3.111 ods. 1 vyhlášky o cudzincoch z roku 2000, pokiaľ žiadateľ o azyl žiada o vydanie povolenia na pobyt podľa § 28 zákona o cudzincoch z roku 2000, poskytne všetky údaje vrátane relevantných dokumentov, na základe ktorých môže Staatssecretaris v spolupráci s dotknutým žiadateľom o azyl posúdiť, či existuje právny základ pre udelenie tohto povolenia.
V súlade s bodom C14/2.1 obežníka o cudzincoch z roku 2000 sa posúdenie dôveryhodnosti vyhlásení žiadateľa o azyl týka skutočností alebo okolností, ktoré uvádza. Skutkovými okolnosťami sú údaje týkajúce sa osoby dotknutého žiadateľa o azyl, konkrétne aj sexuálna orientácia.
Podľa bodu C14/2.2 tohto obežníka je žiadateľ o azyl povinný hovoriť pravdu a plne spolupracovať na čo možno najúplnejšom zisťovaní všetkých skutočností. Čo najskôr musí informovať službu prisťahovalectva a naturalizácie o všetkých udalostiach a skutkových okolnostiach dôležitých pre posúdenie jeho žiadosti.
Podľa bodu C14/2.3 uvedeného obežníka nie je vylúčené, že nedôveryhodnosť jednej časti vyhlásení žiadateľa o azyl poškodí tiež dôveryhodnosť všetkých ostatných častí jeho vyhlásení.
V zmysle bodu C14/2.4 tohto obežníka v zásade stačí, aby vyhlásenia žiadateľa o azyl boli vierohodné. Na tento účel sa od neho očakáva, že predloží dokumenty na podporu svojej žiadosti. Pri posúdení dôveryhodnosti vyhlásení, ktoré dotknutý žiadateľ o azyl uviedol na podporu svojej žiadosti, nejde o zisťovanie, či a v akej miere tieto vyhlásenia môžu byť preukázané. V mnohých prípadoch totiž žiadatelia o azyl predložili dôkaz o tom, že nie sú schopní preukázať svoje vyhlásenia a že od nich nemožno rozumne požadovať, aby predložili presvedčivé dôkazy na podporu svojich tvrdení.
Staatssecretaris môže vyhlásenia podľa § 3.35 ods. 3 nariadenia o cudzincoch z roku 2000 považovať za dôveryhodné, a preto nepožadovať ich potvrdenie, pokiaľ bolo možné preukázať všeobecnú dôveryhodnosť žiadateľa o azyl.
Spory vo veci samej a prejudiciálna otázka
A, B a C, štátni príslušníci tretích štátov, jednotlivo podali žiadosti o povolenie na dočasný pobyt (azyl) v Holandsku. Na podporu svojich žiadostí tvrdia, že majú obavy pred prenasledovaním vo svojich jednotlivých krajinách pôvodu najmä z dôvodu svojej homosexuálnej orientácie.
Prvú žiadosť o azyl podanú žalobcom A Staatssecretaris zamietol ako nedôveryhodnú.
Žalobca A nenapadol toto prvé rozhodnutie o zamietnutí a podal druhú žiadosť o azyl, v ktorej uviedol, že je pripravený absolvovať „test“, ktorý preukáže jeho homosexualitu, alebo vykonať homosexuálny akt na účely preukázania skutočnosti jeho údajnej sexuálnej orientácie.
Rozhodnutím z 12. júla 2011 Staatssecretaris zamietol druhú žiadosť A z dôvodu, že dôveryhodnosť ním uvádzanej sexuálnej orientácie sa naďalej nepreukázala. Staatssecretaris sa domnieval, že nebolo namieste vychádzať výlučne z údajnej sexuálnej orientácie žiadateľa o azyl bez akéhokoľvek posúdenia jej dôveryhodnosti.
Dňa 1. augusta 2012 Staatssecretaris zamietol žiadosť žalobcu B z dôvodov, že vyhlásenia týkajúce sa jeho homosexuality boli stručné, nejasné a nedôveryhodné. Ďalej podľa Staatssecretaris, keďže B pochádza z krajiny, v ktorej homosexualita nie je akceptovaná, tento žalobca by mal byť schopný uviesť viac podrobností o svojich citoch a o vnútornom procese týkajúcom sa jeho sexuálnej orientácie.
C podal prvú žiadosť o azyl z iných dôvodov než pre prenasledovanie z dôvodu homosexuality, ktorú Staatssecretaris zamietol.
C nenapadol toto prvé rozhodnutie o zamietnutí a podal druhú žiadosť o azyl tentoraz založenú na obave pred prenasledovaním vo svojej krajine pôvodu z dôvodu jeho homosexuality. C tvrdil, že príťažlivosť k rovnakému pohlaviu si uvedomil až potom, ako opustil svoju krajinu pôvodu. Na podporu svojej žiadosti C tiež odovzdal orgánom povereným preskúmaním jeho žiadosti videonahrávku intímnych aktov s osobou rovnakého pohlavia.
Rozhodnutím z 8. októbra 2012 Staatssecretaris zamietol žiadosť o azyl žalobcu C z dôvodu, že jeho vyhlásenia týkajúce sa vlastnej homosexuality neboli dôveryhodné. Staatssecretaris sa domnieval, že C mal informovať o svojej údajnej sexuálnej orientácii už v rámci prvej žiadosti o azyl, že jasne nevysvetlil, ako si uvedomil svoju homosexualitu, a neodpovedal na otázky týkajúce sa holandských organizácií na ochranu práv homosexuálov.
V nadväznosti na zamietnutie ich žiadostí o povolenia na dočasný pobyt (azyl) A, B a C podali žaloby proti týmto zamietavým rozhodnutiam na Rechtbank’s‑Gravenhage.
Rozsudkami z 9. septembra 2011 a z 30. októbra 2012 Rechtbank’s‑Gravenhage zamietol žaloby A a C ako nedôvodné. Tento súd sa domnieval, že A a C na jednej strane mali vo svojich jednotlivých žalobách napadnúť prvé zamietavé rozhodnutia Staatssecretaris, a na druhej strane, že v rámci druhého konania o azyle nepreukázali dôveryhodnosť svojich vyhlásení týkajúcich sa ich údajnej homosexuality.
Rozsudkom z 23. augusta 2012 bola žaloba podaná B proti zamietavému rozhodnutiu Staatssecretaris tiež zamietnutá. Rechtbank’s‑Gravenhage sa domnieval, že Staatssecretaris mohol rozumne dospieť k záveru, že vyhlásenia B o jeho homosexualite neboli dôveryhodné.
A, B, a C podali odvolanie proti uvedeným rozsudkom na Raad van State (Štátna rada).
V rámci týchto odvolacích konaní A, B a C najmä tvrdia, že na základe nemožnosti konštatovať objektívne sexuálnu orientáciu žiadateľov o azyl, by orgány poverené preskúmaním žiadosti o azyl mali založiť svoje rozhodnutia výlučne na základe tvrdenia týchto žiadateľov o tejto údajnej orientácii.
Podľa žalobcov vo veci samej však v rámci preskúmania dôveryhodnosti vyhlásení uskutočnených žiadateľom o azyl uvedené orgány kladú otázky týkajúce sa tejto údajnej orientácie, ktoré zasahujú najmä do rešpektovania ľudskej dôstojnosti žiadateľa a do jeho práva na rešpektovanie súkromného života, pričom navyše nezohľadňujú tieseň, ktorú tento žiadateľ mohol pociťovať pri výsluchoch, ani kultúrne bariéry, ktoré mu bránili otvorene hovoriť o tejto orientácii. Ďalej skutočnosť, že Staatssecretaris považuje tvrdenia žiadateľov o azyl za nedôveryhodné, by nemala viesť k rovnakému záveru, pokiaľ ide o dôveryhodnosť samotnej sexuálnej orientácie.
Staatssecretaris tvrdí, že ani zo smernice 2004/83, ani z Charty nevyplýva, že je namieste rozhodnúť len na základe tvrdenia žiadateľov o azyl o nimi uvádzanej sexuálnej orientácii. Nie je nevyhnutné ani tak overiť, že žiadatelia o azyl skutočne majú takú sexuálnu orientáciu, ako uvádzajú, ale skôr, že vierohodne preukázali, že patria do sociálnej skupiny v zmysle článku 10 ods. 1 písm. d) smernice 2004/83, alebo že ich prenasledovatelia ich ako takých za členov tejto skupiny považujú v zmysle článku 10 ods. 2 tejto smernice.
Ďalej podľa Staatssecretaris žiadatelia o azyl môžu len zriedka poskytnúť iný dôkaz o svojej homosexualite než vlastné vyhlásenie, takže pokiaľ sa tieto vyhlásenia považujú za koherentné a vierohodné a pokiaľ možno preukázať všeobecnú dôveryhodnosť žiadateľa o azyl, musí sa týmto žiadateľom priznať výhoda pochybnosti.
Podľa Staatssecretaris posúdenie dôveryhodnosti sexuálnej orientácie žiadateľov o azyl, ktoré musí vykonať, sa nelíši od posúdenia týkajúceho sa iných dôvodov prenasledovania. Tento orgán však zohľadňuje osobitné problémy spojené s vyhláseniami týkajúcimi sa sexuálnej orientácie. Spolupracovníkom povereným výsluchmi žiadateľov o azyl sa odporúča, aby nekládli priame otázky v súvislosti so spôsobom, akým títo žiadatelia o azyl žijú so svojou orientáciou. Navyše obrázkom intímnych aktov predloženým žiadateľmi o azyl sa ako dôkazom nepripisuje nijaká dôležitosť, keďže preukazujú len vykonanie samotných sexuálnych aktov a nie skutočnosť údajnej sexuálnej orientácie.
Raad van State spresňuje, že ani článok 4 smernice 2004/83, ani uvádzané ustanovenia Charty neukladajú Staatssecretaris povinnosť považovať sexuálnu orientáciu uvádzanú žiadateľmi o azyl za preukázanú výlučne na základe ich vyhlásení. Ďalej podľa tohto súdu overenie sexuálnej orientácie žiadateľov o azyl sa nelíši od overenia iných dôvodov prenasledovania.
Raad van State si kladie otázku prípadných obmedzení, ktoré vyplývajú z ustanovení článku 4 smernice 2004/83, ako aj z ustanovení článkov 3 a 7 Charty, čo sa týka overenia sexuálnej orientácie žiadateľov o azyl.
Vnútroštátny súd sa domnieva, že kladenie otázok žiadateľovi o azyl môže v určitej miere zasiahnuť do práv zaručených uvedenými ustanoveniami Charty.
Podľa tohto súdu, bez ohľadu na metódu prijatú v konkrétnom členskom štáte na účely preskúmania skutočnosti uvádzanej sexuálnej orientácie, nebezpečenstvo zásahu do základných práv žiadateľov o azyl, ako sú potvrdené v článkoch 3 a 7 Charty, nemožno vylúčiť.
Za týchto podmienok Raad van State rozhodla prerušiť konania a položiť Súdnemu dvoru túto prejudiciálnu otázku, ktorá má v každej z vecí C‑148/13 až C‑150/13 rovnaké znenie:
Aké obmedzenia stanovuje článok 4 [smernice 2004/83] a [Charta], predovšetkým jej články 3 a 7, pre spôsob, akým sa má posudzovať dôveryhodnosť údajnej sexuálnej orientácie, a odlišujú sa tieto obmedzenia od obmedzení, ktoré platia pre posudzovanie dôveryhodnosti iných dôvodov prenasledovania, a pokiaľ áno, do akej miery?“
Rozhodnutím Súdneho dvora z 19. apríla 2013 boli veci C‑148/13 až C‑150/13 spojené na účely písomnej a ústnej časti konania, ako aj na účely vyhlásenia rozsudku.
O prejudiciálnej otázke
Úvodné pripomienky
Z odôvodnení 3, 16 a 17 smernice 2004/83 vyplýva, že Ženevský dohovor predstavuje základný kameň medzinárodného právneho režimu ochrany utečencov a že ustanovenia tejto smernice, ktoré sa týkajú priznávania postavenia utečenca, ako aj obsahu tohto postavenia, boli prijaté s cieľom pomôcť príslušným orgánom členských štátov pri aplikácii tohto dohovoru, opierajúc sa o spoločné pojmy a kritériá (rozsudok N., C‑604/12, EU:C:2014:302, bod 27).
Ustanovenia smernice 2004/83 je preto potrebné vykladať s ohľadom na jej celkovú štruktúru a jej cieľ pri súčasnom rešpektovaní Ženevského dohovoru a iných relevantných Zmlúv, na ktoré odkazuje článok 78 ods. 1 ZFEÚ. Pri tomto výklade je potrebné, ako vyplýva z odôvodnenia 10 tejto smernice, rešpektovať práva priznané Chartou (rozsudok X a i., C‑199/12 až C‑201/12, EU:C:2013:720, bod 40).
Ďalej treba pripomenúť, že smernica 2004/83 neobsahuje procesné pravidlá vzťahujúce sa na skúmanie žiadosti o medzinárodnú ochranu a v dôsledku toho ani neurčuje procesné záruky, ktoré sa musia priznať žiadateľovi o azyl. V rámci preskúmania vecí samých je však potrebné zohľadniť smernicu 2005/85, ktorá upravuje minimálne štandardy pre konania o skúmaní žiadostí a spresňuje práva žiadateľov o azyl.
O otázke
Svojou otázkou sa vnútroštátny súd v podstate pýta, či sa článok 4 smernice 2004/83 vnímaný s prihliadnutím na ustanovenia Charty má vykladať v tom zmysle, že príslušným vnútroštátnym orgánom konajúcim pod dohľadom súdu ukladá určité obmedzenia pri posudzovaní údajnej sexuálnej orientácie žiadateľa o azyl, ktorého žiadosť sa zakladá na obave pred prenasledovaním z dôvodu tejto orientácie.
V tomto ohľade treba na úvod uviesť, že na rozdiel od tvrdení žalobcov vo veci samej, podľa ktorých by príslušné orgány poverené preskúmaním žiadosti o azyl založenej na obave pred prenasledovaním z dôvodu sexuálnej orientácie žiadateľa o azyl mali považovať údajnú orientáciu za preukázanú skutočnosť výlučne na základe vyhlásení tohto žiadateľa, uvedené vyhlásenia by vzhľadom na osobitný kontext, do ktorého patria žiadosti o azyl, mali predstavovať len východiskový bod v procese preskúmania skutočností a okolností, uvedeného v článku 4 smernice 2004/83.
Zo samotného znenia článku 4 ods. 1 uvedenej smernice totiž vyplýva, že v rámci tohto preskúmania členské štáty môžu považovať za povinnosť žiadateľa predložiť čo možno najskôr všetky dôkazy potrebné na zdôvodnenie žiadosti o medzinárodnú ochranu, pričom povinnosťou členského štátu je v spolupráci s týmto žiadateľom posúdiť príslušné zložky tejto žiadosti.
Navyše z článku 4 ods. 5 smernice 2004/83 vyplýva, že pokiaľ podmienky vymenované v bodoch a) až e) tohto ustanovenie nie sú splnené, vyhlásenia žiadateľov o azyl týkajúce sa údajnej sexuálnej orientácie si môžu vyžadovať potvrdenie.
Z toho vyplýva, že hoci žiadateľovi o azyl prináleží uviesť túto orientáciu, ktorá predstavuje skutočnosť patriacu do jeho osobnej sféry, žiadosti o priznanie postavenia utečenca odôvodnené obavou z prenasledovania z dôvodu tejto orientácie, rovnako ako žiadosti založené na iných dôvodoch prenasledovania, môžu byť predmetom postupu posudzovania podľa článku 4 tejto smernice.
Spôsoby, akými príslušné orgány posúdia vyhlásenia a písomné alebo iné dôkazy predložené na podporu takýchto žiadostí, musia byť v súlade s ustanoveniami smerníc 2004/83 a 2005/85, ako aj, ako to vyplýva jednotlivo z odôvodnení 10 a 8 týchto smerníc, so základnými právami zaručenými Chartou, ako sú právo na rešpektovanie ľudskej dôstojnosti potvrdené článkom 1 Charty, ako aj právo na rešpektovanie súkromného a rodinného života zaručené jej článkom 7.
Hoci sa ustanovenia článku 4 smernice 2004/83 uplatňujú na všetky žiadosti o medzinárodnú ochranu bez ohľadu na dôvody prenasledovania uvádzané na podporu týchto žiadostí, pravdou tiež ostáva, že príslušným orgánom prináleží, aby prispôsobili svoje spôsoby posúdenia vyhlásení a písomných a iných dôkazov v závislosti od vlastných charakteristík každej kategórie žiadosti o azyl, pričom musia rešpektovať práva zaručené Chartou.
Pokiaľ ide o posudzovanie skutočností a okolností podľa článku 4 smernice 2004/83, uskutočňuje sa v dvoch rôznych etapách, ako bolo rozhodnuté v bode 64 rozsudku M. (C‑277/11, EU:C:2012:744). Prvá etapa sa týka určenia skutkových okolností, ktoré môžu predstavovať dôkazy na podporu žiadosti, kým druhá etapa sa týka právneho posúdenia týchto dôkazov, pričom spočíva v rozhodnutí o tom, či sú s ohľadom na skutočnosti charakterizujúce konkrétny prejednávaný prípad splnené hmotnoprávne podmienky na priznanie medzinárodnej ochrany stanovené v článkoch 9 a 10 alebo 15 smernice 2004/83.
V rámci tejto prvej etapy, do ktorej patria práve otázky vnútroštátneho súdu v každej z vecí samých, hoci sa členské štáty môžu domnievať, že obvykle prináleží žiadateľovi, aby čo možno najskôr predložil všetky dôkazy potrebné na zdôvodnenie svojej žiadosti, pričom práve žiadateľ môže najskôr predložiť dôkazy preukazujúce jeho vlastnú sexuálnu orientáciu, nič to nemení na tom, že dotknutému členskému štátu prináleží, aby v štádiu určenia skutočností relevantných pre túto žiadosť spolupracoval s takýmto žiadateľom v súlade s článkom 4 ods. 1 uvedenej smernice (pozri v tomto zmysle rozsudok M., EU:C:2012:744, bod 65).
V tomto ohľade treba uviesť, že podľa článku 4 ods. 3 písm. c) smernice 2004/83 musí byť toto posúdenie individuálne a musí zohľadňovať individuálne postavenie a osobné okolnosti žiadateľa, vrátane faktorov, ako sú jeho minulosť, pohlavie a vek, s cieľom posúdiť, či na základe tejto situácie činy, ktorým bol alebo mohol byť žiadateľ vystavený, možno považovať za prenasledovanie alebo vážne bezprávie.
Ďalej, ako bolo pripomenuté v bode 51 tohto rozsudku, v rámci posúdení uskutočnených príslušnými orgánmi na základe článku 4 uvedenej smernice, pokiaľ určité aspekty vyhlásení žiadateľa o azyl nie sú podložené písomným alebo iným dôkazom, tieto aspekty nevyžadujú potvrdenie, ak sú splnené kumulatívne podmienky stanovené v článku 4 ods. 5 písm. a) až e) tejto smernice.
Čo sa týka spôsobov posúdenia vyhlásení a písomných alebo iných dôkazov dotknutých v každej z vecí samých, na účely poskytnutia užitočnej odpovede vnútroštátnemu súdu je potrebné obmedziť túto analýzu na preskúmanie, či sú s ustanoveniami smerníc 2004/83 a 2005/85, ako aj s ustanoveniami Charty zlučiteľné na jednej strane posúdenia uskutočnené príslušnými orgánmi prostredníctvom výsluchov založených najmä na stereotypoch týkajúcich sa homosexuálov alebo podrobných výsluchoch o sexuálnych praktikách žiadateľa o azyl, ako aj možnosť týchto orgánov súhlasiť s tým, aby uvedený žiadateľ absolvoval „testy“, ktoré by preukázali jeho homosexualitu a/alebo dobrovoľne predložil videonahrávky svojich intímnych aktov, a na druhej strane možnosť príslušných orgánov rozhodnúť o nedôveryhodnosti len na základe toho, že žiadateľ svoju údajnú sexuálnu orientáciu neoznámil pri prvej príležitosti, ktorá mu bola daná, aby uviedol dôvody prenasledovania.
Pokiaľ ide v prvom rade o preskúmania založené na výsluchoch týkajúcich sa otázky, či dotknutý žiadateľ o azyl pozná združenia na obranu záujmov homosexuálov a podrobnosti týkajúce sa týchto združení, podľa žalobcu vo veci samej vo veci C‑150/13 z nich vyplýva, že uvedené orgány zakladajú svoje posúdenia na stereotypných predstavách týkajúcich sa správaní homosexuálov, a nie na konkrétnej situácii konkrétneho žiadateľa o azyl.
V tomto ohľade treba pripomenúť, že článok 4 ods. 3 písm. c) smernice 2004/83 príslušným orgánom ukladá, aby pri svojom posúdení zohľadnili individuálne postavenie a osobnú situáciu žiadateľa, a článok 13 ods. 3 písm. a) smernice 2005/85 od týchto istých orgánov vyžaduje, aby pri vedení pohovoru zohľadnili osobnú alebo všeobecnú situáciu, do rámca ktorej patrí žiadosť o azyl.
Hoci výsluchy týkajúce sa stereotypných predstáv môžu byť užitočné pre príslušné orgány na účely tohto posúdenia, posúdenie žiadostí o priznanie postavenia utečenca výlučne na základe stereotypných predstáv spájajúcich sa s homosexuálmi nezodpovedá požiadavkám ustanovení uvedených v predchádzajúcom bode, keďže uvedeným orgánom neumožňuje zohľadniť individuálnu a osobnú situáciu dotknutého žiadateľa o azyl.
Preto neschopnosť žiadateľa o azyl odpovedať na takéto otázky nemôže sama osebe predstavovať dostatočný dôvod pre vyvodenie záveru o nedôveryhodnosti žiadateľa, keďže takýto prístup by bol v rozpore tak s požiadavkami článku 4 ods. 3 písm. c) smernice 2004/83, ako aj s požiadavkami článku 13 ods. 3 písm. a) smernice 2005/85.
V druhom rade, hoci vnútroštátne orgány môžu dôvodne pristúpiť k výsluchom určeným na posúdenie skutočností a okolností týkajúcich sa údajnej sexuálnej orientácie žiadateľa o azyl, otázky týkajúce sa podrobností sexuálnych praktík tohto žiadateľa sú v rozpore so základnými právami zaručenými Chartou a najmä s právom na rešpektovanie súkromného a rodinného života, ako je potvrdené v článku 7 Charty.
Pokiaľ ide v treťom rade o možnosť vnútroštátnych orgánov akceptovať, ako to navrhli niektorí žalobcovia vo veci samej, vykonanie homosexuálnych aktov, absolvovanie prípadných „testov“ na účely preukázania ich homosexuality alebo predloženie uvedenými žiadateľmi takých dôkazov, ako sú videonahrávky ich intímnych aktov, je potrebné zdôrazniť, že okrem toho, že uvedené dôkazy nemajú nevyhnutne dôkaznú hodnotu, mohli by predstavovať zásah do ľudskej dôstojnosti, ktorej rešpektovanie zaručuje článok 1 Charty.
Navyše povoliť alebo akceptovať takýto typ dôkazov by bolo podnetom pre ostatných žiadateľov a de facto by to znamenalo uložiť im povinnosť predložiť takéto dôkazy.
V štvrtom rade, čo sa týka možnosti príslušných orgánov rozhodnúť o nedôveryhodnosti najmä v prípade, že tento žiadateľ nepoukázal na svoju údajnú sexuálnu orientáciu pri prvej príležitosti, ktorá mu bola daná, aby uviedol dôvody prenasledovania, je potrebné uviesť toto.
Z ustanovení článku 4 ods. 1 smernice 2004/83 vyplýva, že členské štáty môžu považovať za povinnosť žiadateľa predložiť „čo možno najskôr“ všetky dôkazy potrebné na zdôvodnenie žiadosti o medzinárodnú ochranu.
V každom prípade vzhľadom na citlivosť otázok dotýkajúcich sa osobnej sféry určitej osoby a najmä jej sexuality nemožno dospieť k záveru o jej nedôveryhodnosti len na základe toho, že z dôvodu svojej zdržanlivosti pri odhaľovaní intímnych aspektov svojho života táto osoba ihneď neoznámila svoju homosexualitu.
Ďalej treba poukázať na to, že povinnosť stanovená v článku 4 ods. 1 smernice 2004/83 predložiť „čo možno najskôr“ všetky dôkazy potrebné na zdôvodnenie žiadosti o medzinárodnú ochranu je zmiernená požiadavkou uloženou príslušným orgánom v článku 13 ods. 3 písm. a) smernice 2005/85 a článku 4 ods. 3 smernice 2004/83, aby pri vedení pohovoru zohľadnili osobnú alebo všeobecnú situáciu, do ktorej rámca patrí žiadosť o azyl, a najmä zraniteľnosť žiadateľa, a aby túto žiadosť posúdili na individuálnom základe a zohľadnili pritom individuálne postavenie a osobnú situáciu každého žiadateľa.
Domnievať sa preto, že žiadateľ o azyl nie je dôveryhodný len preto, že neodhalil svoju sexuálnu orientáciu pri prvej príležitosti, ktorá mu bola daná na vyjadrenie dôvodov prenasledovania, by viedlo k nesplneniu požiadavky uvedenej v predchádzajúcom bode.
Vzhľadom na vyššie uvedené je potrebné odpovedať na otázku položenú v každej z vecí C‑148/13 až C‑150/13 takto:
Článok 4 ods. 3 písm. c) smernice 2004/83, ako aj článok 13 ods. 3 písm. a) smernice 2005/85 sa majú vykladať v tom zmysle, že bránia, aby príslušné vnútroštátne orgány konajúce pod dohľadom súdu pri preskúmaní skutočností a okolností týkajúcich sa údajnej sexuálnej orientácie žiadateľa o azyl, ktorého žiadosť sa zakladá na obave pred prenasledovaním z dôvodu tejto orientácie, posúdili vyhlásenia tohto žiadateľa, ako aj písomné a iné dôkazy predložené na podporu jeho žiadosti prostredníctvom výsluchov založených výlučne na stereotypných predstavách o homosexuáloch.
Článok 4 smernice 2004/83 sa s prihliadnutím na článok 7 Charty má vykladať v tom zmysle, že bráni, aby v rámci tohto preskúmania príslušné vnútroštátne orgány uskutočnili podrobné výsluchy o sexuálnych praktikách žiadateľa o azyl.
Článok 4 smernice 2004/83 sa s prihliadnutím na článok 1 Charty má vykladať v tom zmysle, že bráni, aby v rámci uvedeného preskúmania uvedené orgány akceptovali také dôkazy, ako je vykonanie homosexuálnych aktov dotknutým žiadateľom o azyl, absolvovanie „testov“ týmto žiadateľom s cieľom preukázať jeho homosexualitu alebo predloženie videonahrávok takýchto aktov dotknutým žiadateľom.
Článok 4 ods. 3 smernice 2004/83, ako aj článok 13 ods. 3 písm. a) smernice 2005/85 sa majú vykladať v tom zmysle, že bránia, aby v rámci uvedeného preskúmania príslušné vnútroštátne orgány dospeli k záveru o nedôveryhodnosti vyhlásení dotknutého žiadateľa o azyl len z dôvodu, že nepoukázal na svoju údajnú sexuálnu orientáciu pri prvej príležitosti, ktorá mu bola daná, aby uviedol dôvody prenasledovania.
O trovách
Vzhľadom na to, že konanie pred Súdnym dvorom má vo vzťahu k účastníkom konania vo veci samej incidenčný charakter a bolo začaté v súvislosti s prekážkou postupu v konaní pred vnútroštátnym súdom, o trovách konania rozhodne tento vnútroštátny súd. Iné trovy konania, ktoré vznikli v súvislosti s predložením pripomienok Súdnemu dvoru a nie sú trovami uvedených účastníkov konania, nemôžu byť nahradené.
Z týchto dôvodov Súdny dvor (veľká komora) rozhodol takto:
Článok 4 ods. 3 písm. c) smernice Rady 2004/83/ES z 29. apríla 2004 o minimálnych ustanoveniach pre oprávnenie a postavenie štátnych príslušníkov tretej krajiny alebo osôb bez štátneho občianstva ako utečencov alebo osôb, ktoré inak potrebujú medzinárodnú ochranu, a obsah poskytovanej ochrany, ako aj článok 13 ods. 3 písm. a) smernice Rady 2005/85/ES z 1. decembra 2005 o minimálnych štandardoch pre konanie v členských štátoch o priznávaní a odnímaní postavenia utečenca sa majú vykladať v tom zmysle, že bránia, aby príslušné vnútroštátne orgány konajúce pod dohľadom súdu pri preskúmaní skutočností a okolností týkajúcich sa údajnej sexuálnej orientácie žiadateľa o azyl, ktorého žiadosť sa zakladá na obave pred prenasledovaním z dôvodu tejto orientácie, posúdili vyhlásenia tohto žiadateľa, ako aj písomné a iné dôkazy predložené na podporu jeho žiadosti prostredníctvom výsluchov založených výlučne na stereotypných predstavách o homosexuáloch.
Článok 4 smernice 2004/83 sa s prihliadnutím na článok 7 Charty základných práv Európskej únie má vykladať v tom zmysle, že bráni, aby v rámci tohto preskúmania príslušné vnútroštátne orgány uskutočnili podrobné výsluchy o sexuálnych praktikách žiadateľa o azyl.
Článok 4 smernice 2004/83 sa s prihliadnutím na článok 1 Charty základných práv Európskej únie má vykladať v tom zmysle, že bráni, aby v rámci uvedeného preskúmania uvedené orgány akceptovali také dôkazy, ako je vykonanie homosexuálnych aktov dotknutým žiadateľom o azyl, absolvovanie „testov“ týmto žiadateľom s cieľom preukázať jeho homosexualitu alebo predloženie videonahrávok takýchto aktov dotknutým žiadateľom.
Článok 4 ods. 3 smernice 2004/83, ako aj článok 13 ods. 3 písm. a) smernice 2005/85 sa majú vykladať v tom zmysle, že bránia, aby v rámci uvedeného preskúmania príslušné vnútroštátne orgány dospeli k záveru o nedôveryhodnosti vyhlásení dotknutého žiadateľa o azyl len z dôvodu, že nepoukázal na svoju údajnú sexuálnu orientáciu pri prvej príležitosti, ktorá mu bola daná, aby uviedol dôvody prenasledovania.
