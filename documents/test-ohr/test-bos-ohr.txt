Obraćanje visokog predstavnika Valentina Inzka Vijeću sigurnosti
Ujedinjenih nacija
Vrijedi izgovorena riječ.
Gospodine predsjedavajući, poštovani članovi Vijeća,
Prije no što počnem, dopustite da se prisjetim lorda Paddyja Ashdowna, koji je preminuo u decembru. Kao visoki
predstavnik, lord Ashdown bio je na čelu međunarodne zajednice u Bosni i Hercegovini tokom izuzetno važnog
perioda, provodeći ključne odredbe Općeg okvirnog sporazuma za mir te gradeći i jačajući institucije od suštinske
važnosti za reintegraciju zemlje i njenih naroda.
Kažu da je lord Ashdown za Bosnu i Hercegovinu rekao da je to “mjesto koje ne možete napustiti.”
I dokazao je da je uistinu tako. Do samog kraja života, pa čak i samo nekoliko dana pred sami kraj, lord Ashdown se
glasno zalagao za interese ove zemlje i bio zagovornik multilateralizma u ovoj sve složenijoj situaciji u svijetu.
Dame i gospodo,
U novembru prošle godine izvijestio sam ovo vijeće da su opći izbori koji su održani 7. oktobra deﬁnirali politička
dešavanja prethodnih mjeseci. Sada, sedam mjeseci nakon tih izbora, proces formiranja koalicija i imenovanja
vlada i dalje dominira političkim životom u Bosni i Hercegovini.
I dok su Republika Srpska i neki kantoni u Federaciji brzo formirali vlast, do sada, nažalost, nije imenovano novo
Vijeće ministara na državnom nivou niti nova Vlada Federacije.
Bez obzira na to, čini se da su konkretni razgovori među strankama o koaliciji na državnom nivou uznapredovali,
što mi je potvrđeno u kontaktima sa ključnim političkim akterima prije mog dolaska ovamo.
Međunarodna zajednica očekuje da se novo Vijeće ministara što prije formira i fokusira na plan reformi koje su
okrenute ka budućnosti.
U posljednjih šest mjeseci i dalje je prisutan pozitivan konsenzus u cijelom političkom spektru o potrebi dalje
integracije Bosne i Hercegovine u Evropsku uniju.
To se vidjelo i u februaru, kada je Vijeće ministara ﬁnaliziralo dodatne odgovore na Upitnik Evropske komisije, i u
martu kada je predsjedavajući Predsjedništva BiH Dodik lično predao te odgovore u Briselu. Kao što već znate, bilo
je gotovo 4.000 pitanja.
Bez obzira na ovaj pozitivni politički korak, istovremeno imamo i nastavak destabilizirajuće retorike podjela, koja
ponekad dolazi od istih onih lidera koji ističu opredijeljenost zemlje za put u EU.
Ta nedosljednost predstavlja ozbiljan izazov za BiH. Dok predsjedavajući Dodik radi sa svojim kolegama članovima
Predsjedništva na iznalaženju dogovora o nizu važnih pitanja, on istovremeno nastavlja da govori protiv državnosti
Bosne i Hercegovine, da prijeti budućim otcjepljenjem Republike Srpske i da tvrdi da je Republika Srpska država,
na primjer nedavno, kada je rekao: “…mi smo se već odvojili. Samo što to još nije proglašeno.”
Također je izjavio da će, ukoliko Kosovo postane članica Ujedinjenih naroda, Republika Srpska proglasiti
nezavisnost. Kao ilustraciju njegovih namjera navest ću da je on u nekoliko prilika pokazao kartu Srbije na kojoj su
Srbiji priključene Republika Srpska i dio Crne Gore koje na toj karti čine jedinstvenu državu.
Moja dužnost je da vas upozorim na mogući razvoj situacije. Međutim, također bih pitao uvažene članove Vijeća
sigurnosti: kako biste vi reagirali da lokalni zvaničnik u vašoj zemlji daje tako eksplicitne izjave i proglašava dio
vaše zemlje nezavisnom državom?
Secesionistička retorika i dugogodišnja politika osporavanja države BiH su, nažalost, tokom proteklih nekoliko
godina postale konstanta. Stoga sam uvjeren da bismo se trebali odlučnije suprotstaviti ovim negativnim
trendovima.
Osim separatističkih izjava nekih političkih predstavnika iz Republike Srpske, glavne hrvatske stranke uporno
odbijaju presude međunarodnih sudova koje se odnose na njihovo ratno rukovodstvo i nastoje revitalizirati
strukture tadašnje paradržave. Da budemo jasni, oni odbacuju presude međunarodnog suda, Haškog tribunala,
kojeg je formiralo upravo ovo tijelo, Vijeće sigurnosti, svojom jednoglasnom odlukom 1993. godine.
Također, početkom ove godine vodeća bošnjačka stranka najavila je namjeru da pokrene inicijativu da ospori ime
Republike Srpske pred Ustavnim sudom BiH, što je, kako se moglo i predvidjeti, dovelo do daljnjih prijetnji
otcjepljenjem.
U tom kontekstu, želim da naglasim da se u Ustavu Bosne i Hercegovine deﬁnira da se država Bosna i Hercegovina
sastoji od dva entiteta, Federacije Bosne i Hercegovine i Republike Srpske. Međunarodna zajednica ne odustaje od
svoje opredijeljenosti za teritorijalni integritet i fundamentalnu strukturu BiH.
Zahvalan sam Angeli Merkel i Emmanuelu Macronu za organizaciju nedavnog sastanka balkanskih lidera u Berlinu,
čime je potvrđena odlučnost međunarodne zajednice u ovom pogledu.
Za razliku od izjava predsjedavajućeg Predsjedništva BiH protiv državnosti Bosne i Hercegovine i u prilog
nezavisnosti Republike Srpske, sa zadovoljstvom mogu konstatirati da srbijanski predsjednik Vučić i dalje govori da
poštuje teritorijalni integritet i suverenitet Bosne i Hercegovine, što je nedavno rekao na otvaranju sajma u
Mostaru, 9. aprila, a i nakon nedavno održane konferencije u Berlinu.
Još jedno pitanje koje se nedavno pojavilo i koje je podiglo tenzije je mogućnost uspostave rezervnog sastava
policije u entitetima. U aprilu je Narodna skupština Republike Srpske krenula s procesom usvajanja zakona o
uspostavi rezervnog sastava policije, čija je namjena različito objašnjavana kao odgovor na izazove koje migracije
donose za javnu sigurnost ili kao reakcija na prirodne katastrofe.
Ovaj potez, koji neki tumače kao pokušaj uvođenja alternativne vojne strukture, u Federaciji je izazvao ozbiljnu
zabrinutost. Kao odgovor na to, nadležna parlamentarna komisija u Federaciji rekla je da će povući isti potez.
Ovo pitanje posmatrano je i u svjetlu ranije kontroverze oko nesrazmjerno velike nabavke oružja sa dugim cijevima
za policiju RS. A nedavno je član glavnog odbora vladajuće stranke u RS napisao da je rezervni sastav policije
“zamjena za Vojsku Republike Srpske.”
Trenutni politički diskurs vezan za rezervni sastav policije u entitetima, koji je počeo jednostranim potezom koji je
povukla RS, ne doprinosi miru i stabilnosti u Bosni i Hercegovini.
Naprotiv, on je pokrenuo negativnu spiralu nepovjerenja i nezdravog nadmetanja. Ako bi trenutna dinamika dalje
eskalirala, ona bi mogla stvoriti tenzije i voditi u podjele i tako destabilizirati zemlju.
Bosni i Hercegovini treba manje oružja i ljudi u uniformama, a ne više. Moramo učiniti sve što možemo da
spriječimo trku naoružavanja policijskih snaga.
Umjesto toga, vlasti na svim nivoima treba da rade na boljoj saradnji kako bi javnu sigurnost podigli na najviši nivo
i obezbijedili sigurno okruženje za sve građane. Imigracija i politika u oblasti izbjeglica i azila su ustavna nadležnost
državnih institucija i njihove kapacitete treba ojačati. To bi bio odgovarajući primjer bolje saradnje i to sam jasno
rekao u svojim izjavama.
Imajući na umu ne tako davnu prošlost ovog regiona, ovo su pitanja koja zaslužuju kontinuiranu pažnju Vijeća.
Dame i gospodo,
Sve što sam naveo događa se u atmosferi u kojoj politički lideri i dalje posebno izbjegavaju svoje obaveze prema
vladavini prava, uporno nepoštujući obavezujuće odluke državnog pravosuđa.
Ranije sam spominjao neprovedene odluke Ustavnog suda BiH u predmetu Ljubić kao i u vezi sa izbornim sistemom
u gradu Mostaru, što onemogućava održavanje lokalnih izbora u tom gradu još od 2008. godine.
Skoro je nezamislivo da u jednom od najvećih gradova u zemlji koja želi da se priključi Evropskoj uniji i gradu koji
želi biti kulturna prijestolnica Evrope, lokalni izbori nisu održani više od deset godina!
U Republici Srpskoj, organi vlasti još uvijek odbijaju ispoštovati presude Suda BiH i Ustavnog suda BiH u vezi s
registracijom vojne imovine i 9. januarom – praznikom koji se proslavlja kao “Dan Republike Srpske”. Uz to, organi
vlasti u nekoliko kantona u Federaciji nisu poduzeli potrebne mjere da osiguraju ravnopravnost pripadnika srpskog
naroda. U tim kantonima, Srbi ne postoje u kantonalnim ustavima, pa je Ustavni sud naložio da se to mora
izmijeniti.
Također moram naglasiti da organi vlasti nisu proveli odluke Evropskog suda za ljudska prava u predmetu SejdićFinci i drugim sličnim predmetima, što za posljedicu ima daljnje postojanje sistema koji diskriminira značajan broj
građana jer im onemogućava da ostvare svoje pravo da se kandidiraju za obavljanje javne funkcije. Oni mogu
glasati, ali ne mogu biti birani.
Od Daytona su prošle 24 godine, dok je od prve presude Evropskog suda za ljudska prava u vezi sa ovim pitanjem
prošlo skoro 10 godina, a predstavnici manjinskih grupa još uvijek ne mogu biti kandidati za funkcije u državnom
Predsjedništvu i u Domu naroda.
Za ovu grupu građana, jedan od najvrijednijih civilizacijskih principa, princip ravnopravnosti – égalité, ne postoji
već četvrtinu stoljeća. To je neprihvatljivo i organi vlasti moraju odmah reagirati da tu situaciju isprave.
U kontekstu vladavine prava, moram vas također obavijestiti da smo nakon odluke o produženju kazne Radovanu
Karadžiću opet imali negiranje genocida počinjenog u Srebrenici, iako su genocid potvrdila dva međunarodna suda
od kojih je jedan Međunarodni krivični sud za bivšu Jugoslaviju (ICTY), sud koji je uspostavilo ovo tijelo.
Tokom proteklih šest mjeseci vidjeli smo nastojanja da se ograniče sloboda govora i protestiranja.
U decembru su organi vlasti Republike Srpske prekinuli višemjesečne svakodnevne proteste u Banja Luci
organizirane zbog, kako tvrde aktivisti, prikrivanja sumnjivih okolnosti vezanih za smrt jednog mladića i spriječili
pokušaje organiziranja novih protesta.
Budući da su organi vlasti nastojali da izmijene odredbe o javnim okupljanjima i radu novinara, bilo je više istupa
međunarodne zajednice i nevladinih organizacija koji su protestirali protiv mjera kojima bi se ograničila
demokratska prava i slobode. U tom kontekstu, pozdravljam činjenicu da su organi vlasti RS poduzeli korake da
razmisle o zabrinutoj reakciji kada je riječ o Zakonu o javnom miru i redu i apeliram na daljnji dijalog o sličnim
inicijativama.
Dame i gospodo,
Moja današnja namjera je da ilustriram da Bosni i Hercegovini još uvijek treba pažnja i jedinstven pristup
međunarodne zajednice.
Mi smo dugo vremena uzimali zdravo za gotovo veliki napredak koji je ova zemlja postigla od 1995. godine, kao i to
da je taj napredak nemoguće poništiti. Ali, važno je prepoznati da stvari idu unatrag kada do toga dođe i priznati da
naša misija još nije završena.
Moj ured, OHR, postoji u BiH da osigura da se poštuje Daytonski mirovni sporazum, uključujući i Ustav BiH, i da se
suštinske reforme koje su provedene u implementaciji Daytona ne samo održavaju nego i dovedu do kraja. Ova
funkcionalnost je logičan preduslov da ova zemlja prihvati izazove koji su pred njom, uključujući i težnje za članstvo
u EU, što podržavaju sve veće političke stranke.
Što se mene tiče, i dalje se fokusiram na izvršavanje svoga mandata u skladu sa Aneksom 10 Mirovnog sporazuma
i odgovarajućim rezolucijama Vijeća sigurnosti UN-a. Izuzetno je značajno da se insistira na tome da organi vlasti
budu i dalje fokusirani na puno poštivanje Sporazuma, inače dolazimo u opasnost da ohrabrimo dalje poništavanje
reformi.
Istovremeno, ja ne mogu upravljati zemljom u ime izabranih lidera Bosne i Hercegovine. Jedino oni mogu
poduzimati korake koji su potrebni da ova zemlja krene naprijed.
Dakle, pozivam političke lidere u Bosni i Hercegovini da poduzmu iskrene napore u prevazilaženju međusobnih
razlika, da konačno formiraju izvršne organe na državnom nivou i na nivou Federacije i da rade s organima
Republike Srpske i s kantonalnim organima vlasti kako bi u potpunosti implementirali Daytonski mirovni sporazum.
Pored toga, istinski molim lidere da odbace retoriku koja unosi destabilizaciju i podjele i koja je ukorijenjena u
prošlosti, te da naprave veliki iskorak i ovu zemlju povedu dalje na putu ka EU, u interesu svih građana koje
predstavljaju.
Od naročitog je značaja uspostaviti pozitivno socijalno-ekonomsko okruženje i osigurati vladavinu prava kako bi se
zaustavio egzodus talentiranih mladih ljudi, najvažnijeg prirodnog resursa ove zemlje.
Poštovani članovi Vijeća sigurnosti,
Građani bosanskohercegovačkog porijekla sada su članovi Parlamenta Austrije, Gornjeg doma Britanskog
parlamenta i zakonodavnih organa najmanje jedne savezne države SAD-a. Izvanredni mladi ljudi poput njih koji su
ostali u BiH nada su za promjene i budućnost u BiH.
Zbog toga završavam ovo obraćanje optimističnim tonom i citatom lorda Ashdowna koji sam naveo na početku:
Bosna i Hercegovina je mjesto koje ne možemo napustiti.
Hvala.
Govor Visokog predstavnika za Bosnu i Heregovinu Paddyja
Ashdowna održan na konferenciji pod naslovom “Tranzicija u
centralnoj i istočnoj Evropi: izazovi 21. vijeka” koju je organizovao
Ekonomski fakultet Univerziteta u Sarajevu
Dame i gospodo, cijenjeni gosti,
Bez sumnje ste me već čuli kako govorim o izazovima sa kojima se suočavamo u Bosni i Hercegovini i o stvarima
koje moramo pokušati da uradimo zajedničkim naporima.
Neki od vas su me već čuli kako govorim o svojim prioritetima: Prvo pravda. Onda posao. Kroz reformu.
Danas želim da kažem nešto o drugom dijelu ovog slogana, odnosno o pitanju koje najviše utiče na svakodnevni
život svih građana ove zemlje: našoj ekonomiji.
U toku predsjedničke utrke Billa Clintona početkom devedesetih, vođa Clintonove predizborne kampanje je
postavio veliki slogan na zidu centralnog ureda za kampanju Demokratske stranke, kako bi osigurao da aktivisti
stranke u sveopštem haosu kampanje budu bespoštedno koncentrisani na osnovnu poruku.
Slogan je bio kratak i jasan: EKONOMIJA, GLUPANE, EKONOMIJA! (“IT’S THE ECONOMY, STUPID!”)
Bez sumnje, nijedan novi ministar ne bi pogriješio kada bi takvu poruku stavio na zid svoje kancelarije kako ne bi
izgubio iz vida ono što je najvažnije, s tim da izostavi pogrdni izraz iz slogana.
Izazov za Bosnu i Hercegovinu
Pošto ova zemlja mora preći veoma težak i trnovit put do ekonomskog uspjeha, neki od kamena spoticanja su i više
nego vidljivi:
Na primjer, mnogi od naših najboljih i najpametnijih mladih ljudi su privučeni mogućnostima za uspjeh u
inostranstvu.
Neobuzdani kriminal i korupcija, koji crpe našu ekonomsku snagu i osiromašuju naš sektor pružanja javnih usluga i
one koji ovise o njima.
Zabrinjavajuća pojava sve manjeg priliva pomoći s jedne strane, i rastućeg duga s druge.
Neizvjesna globalna ekonomska perspektiva, što znači da će zemlje poput ove morati još više da se potrude kako
bi privukle strana ulaganja.
Visoki predstavnik nema zadatak da bez razloga baca ljude u depresiju.
Međutim, moj zadatak jeste da kažem kakva je realna situacija, a ne kakva bi mi željeli da bude.
U kakvom je stanju naša ekonomija?
I sasvim mali osvrt na osnovne ekonomske indikatore potvrđuje ono što već znaju svi oni koji žive u BiH.
Nivo nezaposlenosti je veoma visok – negdje između 17 i 40 posto, ovisno o tome da li ćete u tu brojku uključiti i
ono što eufemistički nazivamo “sivom ekonomijom”.
Skoro polovina stanovništva živi na pragu siromaštva: svaki peti građanin BiH, odnosno svaki četvrti u Republici
Srpskoj, živi od manje od 5 KM dnevno.
Naš društveni proizvod je upola manji od predratnog.Direktna strana ulaganja su niža nego u bilo kojoj drugoj zemlji centralne i istočne Evrope, osim Albanije. Mnoga od
naših preduzeća su opterećena neutjerivim dugovima i obavezama, što ih onemogućava da šire poslovanje i
otvaraju nova radna mjesta.
Čak i ako uzmemo u obzir “neformalne” ekonomske aktivnosti, kao što su nepotpuno prijavljivanje ličnih dohodaka
kako bi se izbjeglo plaćanje socijalnog osiguranja, nepotpuno prikazivanje rezultata u godišnjim izvještajima
preduzeća kako bi se izbjeglo plaćanje poreza na promet i dobit, te neregistrovane doznake iz inostranstva u
iznosu od više stotina miliona KM, ekonomska situacija u BiH ipak ostaje, i oprostićete mi na malo engleske
suzdržanosti, depresivno beživotna.
Postoji mnogo razloga za takvu situaciju, međutim svi se svode na jednu stvar: niti u jednoj oblasti nismo izvršili ni
dovoljnu niti dovoljno brzu reformu.
Pitajte za mišljenje bilo kojeg poslovnog čovjeka koji pokušava da se probije, napravi profit i zaposli ljude ove
zemlje. Od Čitluka do Banja Luke čuo sam iste priče i iste probleme:
Fragmentacija, loša uprava, regulativa, oporezivanje, inspekcija, korupcija. Čuo sam kakofoniju pritužbi, a za
preveliki broj tih pritužbi ima osnova.
Umjesto da što više olakšaju preduzećima da se osnuju, prošire i uposle što više ljudi, zakoni, porezi i organi vlasti
ove zemlje djeluju u sasvim suprotnom pravcu.
Takvo nešto je, iskreno govoreći, suludo.
I to zbog toga što ova zemlja posjeduje velika bogatstva. Bogata je talentima i potencijalom, i to regionu koji je
spreman za rast i koji se graniči sa najvećim svjetskim tržištem.
Umjesto što guše takve talente glomaznom birokratijom, vaše vlasti trebaju da rade dan i noć na njihovom
oslobađanju.
Zbog toga poručujem svakom novom ministru: nadam se da ćete sebi postavljati sljedeće pitanje svaki put kada
budete ispijali jutarnju kafu:
Šta mogu učiniti danas kako bi od ove zemlje načinio bolje mjesto za biznis, u kojem će strani investitori biti
dobrodošli?
Postavite sebi to pitanje, jer je to ono što ministri u najuspješnijim vladama u najuspješnijim ekonomijama pitaju
sami sebe svaki dan, i to je ono na čemu svakodnevno rade.
A koji je odgovor na to pitanje?
Izazov za vlasti
Prvo se mora razjasniti šta vlasti mogu i šta ne mogu uraditi.
U tržišnim ekonomijama, vlasti ne mogu otvoriti radna mjesta dekretima. Ne postoji čarobni štapić koji se zove
“zaposlenost”, sa kojim ja ili bilo koji organ vlasti u zemlji može mahnuti kako bi se otvorila radna mjesta i povećale
plate.
Međutim, vlasti mogu dovesti do velikih promjena, i dobrih i loših.
Dobre vlasti mogu pružiti pravni okvir kojim se olakšava pokretanje biznisa.
Dobre vlasti biznisu daju što jednostavniju i što lakšu poresku strukturu.
Dobre vlasti troše sredstva mudro, kako bi porezi na biznis koji idu na plaćanje osnovnih javnih usluga bili
minimalni.
Dobre vlasti naporno rade na uklanjanju prepreka kako bi poslovni sektor djelovao što slobodnije i na domaćem i
na stranom tržištu.I u svemu tome, dobre vlasti stvaraju uslove u kojim se spontano otvaraju radna mjesta.
Loše vlasti rade suprotno.
Loše vlasti traće sredstva, nameću poreze bez ikakve mjere, donose zakone bez ikakvog promišljanja, a preduzeća
suočavaju sa birokratskom džunglom.
Loše vlasti koje provode lošu politiku ne samo da ne uspijevaju otvoriti nova radna mjesta, nego stvaraju sisteme
koji uništavaju radna mjesta i sredstva za život.
I kako je i preveliki broj naših građana otkrio na svoju štetu, nikakav trud i rad, ma koliki da je, neće pomoći ljudima
da stanu na svoje noge sve dok se ne promjeni sistem koji ih drži na koljenima.
Određeni napredak na ovom planu jeste postignut.
Uvođenje jedinstvene monete, ukidanje sistema za platni promet i neometan rad Centralne banke su pomogli u
stvaranju stabilnog makro-ekonomskog okvira u kojem je inflacija niska.
Obnovljeni Unisovi neboderi preko puta, u kojima je HVB otvorila svoj centralni ured za BiH, svjedoče o
postignutom napretku.
Međutim, i dalje postoje ozbiljni strukturalni problemi.
Stopa izvoza je niska, stopa uvoza je visoka, a u proizvodnji nema pomaka.
Ne proizvodimo dovoljno, ne stvaramo dovoljno, ne prodajemo dovoljno.
Dug nam je veći od profita, pasiva nam je veća od aktive, potrošnja nam je veća od proizvodnje.
I povrh svega toga, na proljeće nam predstoji ozbiljna kriza sa domaćim dugom, koja može ozbiljno ugroziti naše
kapacitete za održavanje sektora pružanja usluga i isplatu ličnih dohodaka.
Postoji način da se izvučemo iz ovog blata, i to jedan jedini: da se ubrza proces reformi.
To znači da moramo urediti naš sistem uprave, kako bi ga načinili manjim, jeftinijim i efikasnijim. Želio bih poručiti
sljedeće novim vlastima. Kvalitete svakog ministra su važne. Međutim najvažnije su kvalitete ministara finansija,
koji vrše nadzor na trošenjem javnih sredstava i koji štite međunarodnu reputaciju zemlje. Pažljivo ćemo posmatrai
situaciju u ovom pogledu.
To znači da treba izvršiti reformu javne uprave, učiniti je transparentnom, sa više sluha i finansijski racionalnom.
To znači da treba urediti naš sistem prikupljanja prihoda, uvesti moderan sistem PDV-a organiziranog na državnom
nivou i reformirati trule carinske uprave sklone korupciji.
Kada sam prošle sedmice izložio ove korake, rekao sam da će oni biti test za reformska opredjeljenja novih vlasti.
Do sada je svako, sa različitim stepenom entuzijazma, izrazio spremnost da se uključi u ovaj proces.
Ja ću suditi o ljudima ne na osnovu riječi nego djela. I ja ću se na ova pitanja vraćati ponovo, i ponovo, i ponovo
sve dok se ne rješenja ne usaglase i reforme provedu.
Kao što sam rekao ranije, u situaciji kada se toliko ljudi bori da krene naprijed, ne možemo sebi priuštiti sisteme
koji su se urotili da ih vuku nazad.
To je izazov za političare u ovoj zemlji: stvoriti sisteme koji će privući investicije, voditi računa o javnim sredstvima,
pružati podršku biznisu i stimulirati poduzetništvo.
To je ono za šta su vlasti zadužene: da stvore uslove ne samo za opstanak nego za uspjeh.
Izazov za građane
Međutim, i građani ove zemlje imaju obavezu. Nema smisla stvarati uslove za uspjeh ako naši građani ne poduzmupotrebne rizike da ga ostvare.
Mi možemo izmijeniti naše zakone, reformirati naš sistem i osigurati lagan, moderan regulatorni okvir, ali nećemo
postići ništa ako građani Bosne i Hercegovine ne budu aktivno radili na ispunjenju svojih snova i borili se za njihovo
ostvarenje.
Prema tome, ono što trebamo uraditi u ovoj zemlji ne svodi se samo na uvođenje velikih promjena u
administrativnoj kulturi, nego i tektonske pokrete u samom mentalitetu.
Na kraju krajeva, ekonomija je toliko dinamična koliko su dinamični ljudi koji rade u njoj. Ako budemo u stanju
stvoriti duh poduzetništva u ovoj zemlji – istinsku volju za preduzimanje rizika, volju za inovacijom i ekperimentom
i ako to kombiniramo sa poreznim i administrativnim okvirom u kome će biti nagrađeni smioni i oni koji vrijedno
rade, onda za ekonomski rast za kojim svi žudimo neće trebati dugo vremena.
Potencijal svakako postoji. Uzmimo za primjer tvornicu konfekcije “AlmaRas” u blizini Olova:
Ova tvornica je otvorena 1998. godine u podrumu porodične kuće. Almasa i Džemal Memagić došli su do zaključka
da za njih nema stvarne budućnosti na maloj plati koju su primali od predratnog tekstilnog giganta “OLI”. Tako su
osnovali svoju sopstvenu firmu – rizikovali su – i polako ali sigurno proširili su poslovanje i povećali dobit.
Danas gosp. i gđa Memagić upošljavaju 110 radnika.
Pogledajte isto tako porodičnu firmu “Orto-Optic” u Laktašima blizu Banjaluke:
Ova mala privatna firma, koja je počela kao optičarska radnja prije nego je krenula u proizvodnju stakala za
naočare po pristupačnim cijenama, postigla je munjevitu prodaju od nekih 35.000 KM prije četiri godine do preko
pola miliona KM prošle godine.
Ako ovo može da se desi u BiH danas, ako ovo može da se desi uprkos BiH danas, samo zamislite šta bi se moglo
postići kada raskrčimo gomilu apsurdnih pravila zbog kojih je ova zemlja jedno od mjesta na svijetu gdje je najteže
voditi legitiman biznis.
Moja poruka građanima ove zemlje je jednostavna:
Ne dozvolite političarima da ometaju reformu. Ali nemojte ih ni čekati.
Ako imate ambicija, ostvarujte ih.
Ako ste primjetili prazninu na tržištu, ispunite je.
Ako ste ikada sanjali da počnete samostalan posao, da ste sam svoj gazda, onda poduzmite nešto i ostvarite to.
I nemojte misliti da morate uraditi sve sami.
U Bosni i Hercegovini se na lokalnom nivou već počinju provoditi strategije ekonomskog razvoja.
Firme se udružuju na lokalnom nivou i dijele kapacitete i troškove.
Uspostavljene su tehnološke baze i industrijske zone.
Postavljene su i strukture za podršku malim i srednjim preduzećima.
Pokrenuti su programi za zapošljavanje i programi za stručno usavršavanje.
Organiziran je sistem registracije firmi na jednom mjestu.
I sve ovo su uradili obični ljudi koji su svoju sudbinu uzeli u svoje ruke i koji stvaraju budućnost za svoje zajednice.
U više od 70 općina, biznismeni sarađuju sa načelnicima općina kako bi ostvarili svoje planove. Oni nisu čekali da
to za nih urade političari na visokim položajima niti međunarodna zajednica.Uzmimo, na primjer, slučaj centralnog mjesta za podršku biznisu u Brčkom. Ovaj centar je već registrirao 160
novih firmi, pružio cijelu lepezu drugih usluga lokalnim biznismenima i u tom procesu je uspio da privuče direktna
strana ulaganja u ovo područje.
Lokalna akcija je dovela do direktnih rezultata.
Izvucimo pouke iz ovih inicijativa, izvucimo pouke iz pomaka koji su načinjeni na terenu, u 50% općina u ovoj
zemlji.
Zašto se, na primjer, ne bi ubrzalo uspostavljanje jedinstvenog sistema registracije preduzeća u cijeloj Bosni i
Hercegovini? I zašto takav sistem ne bi bio funkcionalan već za nekoliko sljedećih mjeseci? On ne bi bio savršen,
naravno da ne bi, ali se može uspostaviti i mora se uspostaviti.
Istina je da je jedina prepreka koja stoji između naših planova i njihove provedbe politička volja koja će ih provesti.
Zaključci
Kao što sam rekao na početku, pred nama je dug i težak put.
Ja vam ne mogu reći kad će se situacija poboljšati.
Ne mogu vam sakriti činjenicu da će biti rizika.
Ne mogu reći da neće biti trenutaka za donošenje teških odluka, i bolnih kratkoročnih posljedica.
Ali mogu vam reći ovo sa apsolutnom sigurnošću.
Ako nastavimo raditi što radimo, i dalje ćemo dobijati ono što imamo.
Prema tome, ako želimo da se situacija promijeni, mi je sami moramo promijeniti.
Što duže budemo odlagali, to će biti teže.
Onima kojima ovaj zadatak izgleda zastrašujući, rekao bih ovo.
Pogledajte ostatak kontinenta.
Pogledajte one koji su prije vas krenuli na ovaj put i prešli ga, i pogledajte gdje su sada.
Uzmite Češku Republiku, gdje potrošnja na zdravstvo sada iznosi skoro 1000 $ po osobi, ili Poljsku, gdje se ova
potrošnja udvostručila u posljednjih nekoliko godina.
Uzmite smrtnost novorođenčadi, koja se u obje ove zemlje više nego prepolovila.
Uzmite godišnju potrošnju na obrazovanje u ovim zemljama, koja sada iznosi preko 3.000 $ po učeniku – isti nivo
kao u Irskoj, koja je jedna od ekonomski najuspješnijih zemalja EU.
Pogledajte te zemlje i ohrabrite se.
Jer one pokazuju da se reforma isplati.
One su transformirale sebe, a isto tako i izglede za budućnost njihovih građana, putem reforme.
Znam da to isto može učiniti i ova zemlja, ako – a iza ovog “ako” se mora staviti veliki upitnik – smo spremni da
krenemo sa ovim procesom.
Obraćanje prvog zamjenika visokog predstavnika i supervizora za
Brčko Michaela Scanlana povodom Dana Distrikta Brčko
Brčko, 8. mart 2020. godine
Uvaženi gosti,
Dame i gospodo,
Dozvolite mi da vam čestitam Dan Brčko Distrikta.
Uz brojne predstavnike lokalnih organa vlasti i građane koji su danas ovdje s nama, dozvolite mi da pozdravim i
člana Predsjedništva BiH gospodina Džaferovića, predsjednicu Republike Srpske gospođu Cvijanović, premijera
Federacije BiH gospodina Novalića i druge uvažene zvaničnike, kao i predstavnike naših partnera iz međunarodne
zajednice.
Prije samo godinu dana, stajao sam ovdje i s vama podijelio viziju onoga što bi Brčko moglo biti. Od tada sam Brčko
posjećivao svaki mjesec, još više ohrabren mnogim događanjima spremnim da tu viziju pretvore u stvarnost.
Naišao sam na opći konsenzus da se stvari moraju mijenjati, da se jedinstvene prednosti koje Brčko ima moraju
iskoristiti kako bi se mladim generacijama vratila vjera da je njihova budućnost ovdje, u Distriktu.
To je razumljivo jer su obimni resursi Distrikta često bili loše iskorišteni. Uprkos najvećem budžetu per capita u
regionu, zgrade u kojima su smještene javne institucije u Brčkom nisu renovirane kako bi bile energetski efikasne.
Ovim bi se osiguralo da je u bolničkim sobama, školskim zgradama i radnim prostorima uvijek toplo.
Renoviranje 187 javnih objekata u Distriktu koštalo bi oko 28 miliona KM. To znači da je tokom svake od proteklih
osam godina bilo potrebno izdvajanje od samo 3,5 miliona KM godišnje, pri čemu bi se osigurale finansijske uštede
u budžetu.
Ali, ima i dobrih vijesti: U posljednjih nekoliko mjeseci, organi vlasti su radili bržim tempom kako bi se kvalificirali
za UNDP-ovu inicijativu za energetsku efikasnost. Koliko brzo će Brčko sada napredovati zavisi isključivo od toga
kako će organi vlasti odlučiti da iskoriste ogroman budžet Distrikta koji iznosi 256 miliona KM. Ovo je samo jedan
od primjera kako javni zvaničnici mogu i trebaju koristiti resurse, koje osigurava jedinstveni koeficijent Brčko
Distrikta, da ulažu u budućnost kakvu stanovnici Distrikta zaslužuju.
Ne radi se samo o tome da se promijeni višegodišnji negativni trend nego da se donesu odluke zbog kojih će
okruženje u Brčko Distriktu biti jedno od najboljih okruženja za život i rad u Bosni i Hercegovini.
Na Dan Brčko Distrikta, sa zadovoljstvom mogu reći da su vodeći zvaničnici Distrikta – predsjedavajući Skupštine
Kadrić, zamjenik predsjedavajućeg Filipović, gradonačelnik Milić i zamjenik gradonačelnika Domić – svi odgovorili
na izazove da preuzmu reformski proces u svoje ruke. A taj proces – kao što su i prepoznali – zahtijeva ne samo
političku volju, mudrost i hrabrost nego i širu podršku. Samo zajedničkim radom svih možemo napredovati ka
ponovnom oživljavanju ove nekada dinamične sredine.
Ove godine će biti moguće postići konkretan napredak u Brčkom, ukoliko organi vlasti nastave usvajati potrebne
zakone.
Dobra početna tačka je novi Zakon o budžetu, usvojen u decembru prošle godine, s obzirom da omogućava
odgovorno, transparentno i ciljano korištenje javnih sredstava. Političko rukovodstvo Distrikta ima šansu da pokaže
svoju opredjeljenost za poštivanje ovih vrijednosti, koristeći ih za vođenje procesa usvajanja budžeta za 2020.
godinu tokom ovog mjeseca. Usvajanje novog Zakona o fondacijama i udruženjima tokom proljeća dodatno će
doprinijeti ovim ciljevima, dok bi ljeto trebalo donijeti napredak u nekoliko oblasti čime bi se stimuliralo poslovanje
u Distriktu.U najmanju ruku, ovog ljeta trebali bismo vidjeti početak građevinskih radova na modernizaciji Luke, završetak
ključnih studija koje će biti osnova za rekonstrukciju mosta Brčko-Gunja i usvajanje niza mjera koje pogoduju
vođenju poslovanja, a usmjerene su na privlačenje investicija, širenje poslovanja i otvaranje radnih mjesta, kao i na
povećanje javnih prihoda.
Ove tekuće reformske aktivnosti o kojim govorim pružaju šansu političkim strankama i njihovim predstavnicima da
ove jeseni svoju predizbornu kampanju zasnivaju na platformi konkretnih rezultata, ali to znači da Vlada i Skupština
moraju raditi sve do izbora.
Istovremeno, građani Distrikta moraju svoje izabrane zvaničnike smatrati odgovornim za dobro rukovođenje, što
treba biti isključivi kriterij na osnovu kojeg će glasati na izborima. Građani bi također trebali ukazivati na korupciju i
tražiti odgovornost za korupciju kad god primijete takve slučajeve, a organi za provedbu zakona i pravosuđe
moraju u takvim slučajevima uraditi svoj dio posla. U tom smislu, Brčko Distrikt treba biti model za ostatak Bosne i
Hercegovine.
Pri tome je najvažnije da će ovaj dugoočekivani i ključni napredak vratiti osjećaj nade i osigurati podsticaj za mlade
ljude u Brčkom da ostanu ovdje, pokrenu firme i da ovdje podižu porodicu. Ko ne bi želio živjeti u ekonomski
dinamičnoj zajednici koja nudi dobra radna mjesta, odličnu infrastrukturu i brojne kulturne, sportske i zabavne
sadržaje?
Dakle, dozvolite mi da još jednom građanima Brčkog uputim čestitke povodom Dana Distrikta, ali dozvolite mi i da
rukovodećim ljudima Distrikta uputim izazov da nastave raditi kako bi se situacija razvijala u pravom smjeru, u
atmosferi tolerancije i saradnje.
Uvjeren sam da ste svi vi spremni prihvatiti ovaj izazov, u interesu ove jedinstvene zajednice.
Na kraju, s obzirom da je danas i Međunarodni dan žena, dozvolite da svim pripadnicama ljepšeg spola u Brčkom,
koje su prijeko potreban partner u izgradnji budućnosti Distrikta, čestitam njihov dan.
Hvala.
