Správa daně z přidané hodnoty v České republice a Spolkové republice Německo
Zpráva o výsledcích následné kontroly
Úvodní slovo
Daně obecně představují klíčový zdroj veřejných příjmů.
Je tedy samozřejmé, že nejvyšší kontrolní instituce (Supreme Audit Institutions, dále jen „SAI“) by měly na tuto oblast soustřeďovat svou pozornost.
Příkladem jsou podvody na dani z přidané hodnoty (dále také „DPH“).
V jejich případě je v Evropské unii (dále také „EU“) každoročně odhadována ztráta v objemu 100 miliard EUR.
Již v roce 2005 se účastníci VI. kongresu EUROSAI v Bonnu shodli na potřebě velmi těsné spolupráce.
V rámci této spolupráce si SAI mohou vyměňovat kontrolní postupy, nacházet nejlepší řešení apod.
DPH je velmi vhodnou oblastí pro kontrolní spolupráci, jelikož jde o jedinou daň harmonizovanou v rámci EU.
Nejvyšší kontrolní úřad České republiky (dále také „NKÚ“) a Spolkový účetní dvůr (Bundesrechnungshof, dále také „BRH“) provedly první paralelní kontrolní akci v oblasti DPH v roce 2006.
Příslušná zpráva byla zveřejněna v roce 2008.
Protože se podvodné jednání týkající se DPH neomezuje na jedinou zemi, ale je rozšířeno po celé EU, je nutná úzká spolupráce mezi SAI k zabezpečení komplexního vyhodnocení kroků přijímaných k řešení tohoto problému.
Obě SAI se proto rozhodly spolupráci v této oblasti dále rozvíjet a provedly následnou paralelní kontrolu.
1. Úvod
Číslo kontroly: (CZ) 09/11 (D) VIII 2 - 2009 - 0892
Předmět kontroly: (CZ) Správa daně z přidané hodnoty (D) Bilaterální audit s NKÚ (následná kontrola)
Cíl kontroly:
(CZ) Cílem kontrolní akce bylo prověřit postup finančních orgánů při správě DPH, zejména ověřit postup při řešení vybraných případů obchodních transakcí mezi Českou republikou a Spolkovou republikou Německo (dále jen „Německo“), a prověřit postupy daňových správ obou zemí v rámci mezinárodní spolupráce.
(D) Kontrolní akce byla navržena k vyhodnocení opatření přijatých daňovou správou k realizaci doporučení vydaných NKÚ a BRH.
Záměrem bylo také pokrýt další oblasti související s DPH.
Výsledná kontrolní zjištění byla určena ke srovnání se zjištěnou osvědčenou praxí (pokud existuje).
Kontrolovaným obdobím byly roky 2006 až 2008, v případě věcných souvislostí i období předcházející a následující, a to až do doby ukončení kontroly.
2. Shrnutí výsledků a vyhodnocení paralelních kontrolních akcí
Následná kontrola správy DPH v České republice a Německu byla provedena na základě dohody mezi oběma SAI.
V průběhu předchozích paralelních kontrol byly odhaleny podezřelé případy intrakomunitárních transakcí.
Některé z nich si vyžádaly další prověření.
Na základě kontrolních zjištění zformulovaly obě SAI doporučení týkající se správy DPH.
Provedená následná kontrolní akce sloužila k vyhodnocení opatření přijatých v reakci na tato doporučení a k prověření vybraných podezřelých případů.
Kontrola se dále zaměřila např. na vybrané případy vysoce rizikových intrakomunitárních transakcí, vzájemnou pomoc při vymáhání pohledávek a provádění kontrol DPH u velkých daňových subjektů.
Při kontrole správy DPH ve vybraných oblastech v obou zemích dospěli kontroloři k následujícím kontrolním zjištěním:
1. Doporučení z předchozí kontroly
• Doporučení 1: Podmínky registrace plátců by měly být v rámci EU harmonizovány
V předchozích paralelních kontrolách byly srovnáním systémů registrace k DPH v obou zemích zjištěny rozdíly.
Vzhledem k tomu, že různé způsoby registrace působí problémy, doporučily obě SAI zharmonizovat podmínky registrace plátců v rámci EU.
Toto doporučení bylo předloženo na úrovni EU.
Návrh novely nařízení Rady (ES) č. 1798/2003 o správní spolupráci v oblasti daně z přidané hodnoty a o zrušení nařízení (EHS) č. 218/92 (dále jen „nařízení Rady (ES) č. 1798/2003”) požadoval rozšíření stávajících databází v rámci EU, včetně databáze daňových identifikačních čísel plátců DPH.
Upravil také společné standardy pro registraci a deregistraci plátců daně.
SAI očekávaly, že se členské státy EU dohodnou na odpovídajících standardech, které podpoří jejich rozhodnutí co nejrychleji vyloučit nespolehlivé obchodníky ze systému DPH.
Nicméně nejnovější verze uvedeného dokumentu, na které se shodly členské státy EU v rámci ECOFIN, již zmíněnou problematiku neobsahuje.
Obě SAI s politováním konstatují, že od myšlenky společných minimálních standardů bylo upuštěno.
I nadále však tento záměr pokládají za relevantní nástroj prevence v boji s podvodným jednáním v oblasti DPH.
• Doporučení 2: Měsíční podávání souhrnných hlášení
V rámci mezinárodní spolupráce bylo v předchozí kontrolní akci doporučeno, aby všechny státy EU zavedly měsíční lhůtu pro podávání souhrnných hlášení a umožnily tím včasnější prověření hodnot intrakomunitárních transakcí.
Směrnice Rady č. 2008/117/ES, kterou se mění směrnice 2006/112/ES o společném systému daně z přidané hodnoty za účelem boje proti daňovým únikům spojeným s plněními uvnitř Společenství, zkracuje období, za něž se podávají souhrnná hlášení o plnění uvnitř EU, na jeden měsíc.
V České republice bylo toto opatření implementováno prostřednictvím zákona o dani z přidané hodnoty s účinností od 1. ledna 2010, v Německu bylo implementováno od 1. července 2010.
V Německu nebyla povinnost podávat souhrnná hlášení měsíčně zavedena ve stanovené lhůtě v souladu s platnými předpisy EU, zatímco v České republice ano.
• Doporučení 3: Porovnání údajů v přiznáních k DPH a souhrnných hlášeních v Německu s cílem dosáhnout vyšší spolehlivosti údajů v systému VIES a zvážení propojení obou systémů pro přiznání k DPH a pro souhrnná hlášení
Německá daňová správa akceptovala doporučení BRH a ustavila pracovní skupinu k prozkoumání možných řešení.
Práce dosud probíhají a BRH bude podrobně sledovat další vývoj.
• Doporučení 4: Sdílení úspěšných kritérií, složek a přístupů systému řízení rizik na úrovni EU Na základě výsledků předchozí kontrolní akce se obě SAI shodly, že účinný systém řízení rizik nemůže být vyvinut pouze jedním členským státem.
Je nutno si vyměňovat úspěšná kritéria, složky a přístupy systému řízení rizik a zavádět je v jednotlivých členských státech EU.
Pokud tomu tak nebude, pachatelé podvodné činnosti si budou vybírat členský stát s nejslabším systémem řízení rizik.
Kontrolou bylo zjištěno, že naše dva členské státy používají rozdílné systémy řízení rizik, které mají své přednosti a slabiny.
V této oblasti provedl NKÚ kontrolu systému EUROCANET, který umožňuje výměnu informací v rámci EU, zatímco BRH se soustředil na německou účast v tzv. platformě pro řízení rizik.
2. Následná kontrola vybraných případů intrakomunitárních transakcí
V průběhu předchozí kontrolní akce byly společně prověřeny obchodní transakce, u nichž existovaly pochyby o jejich uskutečnění nebo nesrovnalosti při vykazování obchodních transakcí v daňových přiznáních nebo souhrnných hlášeních plátci daně z obou zemí.
Obě SAI vybraly pro následnou kontrolu devět případů, které zahrnovaly intrakomunitární pohyb zboží mezi Českou republikou a Německem.
Kontroly prováděné daňovými orgány příslušných zemí nebyly k datu dokončení naší předchozí společné kontrolní akce uzavřeny.
Následná kontrolní akce ověřila, že většina daňových řízení v souvislosti s uvedenými vybranými případy obchodních transakcí mezi plátci z České republiky a Německa byla uzavřena a že daňovou správou České republiky nebo Německa byla přijata adekvátní opatření (např. dodatečná doměření DPH nebo zamezení vrácení daně na vstupu).
3. Kontrola vybraných případů rizikových intrakomunitárních transakcí
Ke kontrole byly vybrány vysoce rizikové případy intrakomunitárních transakcí provedených plátci z EU, které byly zařazeny do systému EUROCANET.
Systém EUROCANET je nástroj pro detekování rizikových plátců daně v rámci EU.
Účast členských států na tomto systému je dobrovolná.
Česká republika je aktivním účastníkem systému EUROCANET, zatímco Německo má pasivní status.
Pro aktivního účastníka systému je nevyhovující, pokud některé členské státy aktivní účast odmítají.
Vzhledem ke skutečnosti, že německá daňová správa se nezapojila do výměny údajů v systému EUROCANET, nebylo možné získat žádné informace o tom, kteří dodavatelé s německým VAT ID byli vyhodnoceni jako rizikoví.
NKÚ v rámci kontrolní akce zjistil jak případy běžných obchodních transakcí, tak i případy s podezřením na zapojení do karuselových obchodů nebo podvodného jednání týkajícího se DPH.
Správci daně mají omezené možnosti kontrolování rizikových transakcí, zejména pokud jde o tzv. missing traders, přičemž pouhé fyzické prověřování dokladů může jen těžko prokázat daňovému subjektu jakékoli podvodné jednání.
Podobná situace pro správce daně nastává, jsou-li dovozy a vývozy do třetích zemí propojeny s intrakomunitárními karuselovými obchody.
V takových případech by bylo vhodné zajistit větší vzájemnou spolupráci celních a finančních orgánů s cílem identifikovat zboží a nesrovnalosti v přepravní dokumentaci a také sledovat jeho fyzický pohyb v rámci EU směrem ke koncovému spotřebiteli.
Německo, stejně jako některé další země, váhá s aktivním zapojením do systému EUROCANET z důvodu neexistence dostatečné právní základny.
V Německu se využívají jiné nástroje pro odhalování rizikových plátců daně, které se až doposud německé daňové správě osvědčily.
V této oblasti je třeba komunikovat a vyměňovat zkušenosti mezi členskými státy EU.
Rada EU dosáhla politické shody ve věci návrhu nařízení, které novelizuje nařízení Rady (ES) č. 1798/2003.
Jeho hlavní inovace spočívá ve vytvoření sítě EUROFISC.
Zkušenosti doposud získané při využívání systému EUROCANET by měly být podkladem pro vytváření této nové sítě pro boj s podvody na DPH.
4. Vzájemná pomoc při vymáhání pohledávek
V oblasti mezinárodní pomoci při vymáhání pohledávek se všechny členské státy EU řídí stejnou evropskou právní úpravou.
Proto je způsob vyřizování žádostí o mezinárodní pomoc při vymáhání pohledávek v České republice a Německu shodný.
NKÚ a BRH provedly srovnání statistik, které oba členské státy odevzdaly za roky 2006-2008 Evropské komisi.
Údaje obsažené v těchto statistikách se neshodovaly.
Obě SAI pokládají za užitečné statistiky znovu projednat na úrovni EU za účelem nalezení způsobu, jak se vyhnout přetrvávajícím nesouladům.
Bez toho nebudou statistiky spolehlivé a srovnatelné.
Kromě toho se SAI shodují v názoru, že spolehlivé statistiky by měly obsahovat více informací o DPH.
Bylo by zřejmě užitečné, kdyby Komise na základě podrobnějších statistik zpracovávala analýzu, která by pomáhala členským státům posilovat účinnost boje s podvody s DPH.
Podle názoru obou SAI to znamená pomoc pro členské státy s nízkou mírou úspěšnosti vymáhání, aby míru vymožení pohledávek dokázaly zvýšit alespoň na průměr EU.
Pokud si to některý členský stát bude přát, měla by se Komise na tomto procesu aktivně podílet.
5. Kontrola velkých daňových subjektů
SAI analyzovaly právní situaci týkající se kontroly DPH u velkých daňových subjektů (dále také „VDS“) v obou zemích.
Kromě toho shromáždily formou dotazníku informace od správců daně o oblastech, které SAI považují za zásadní pro řízení této problematiky.
Z obdržených odpovědí zřetelně vyplývá, že se situace v obou zemích vyvíjí odlišně.
Česká republika má pro usměrňování výběru případů se sklonem k riziku vytvořen systém, který se opírá o velký objem relevantních údajů (např. o informace z uskutečněných daňových kontrol, údaje z rozvah a výkazů zisků a ztrát apod.).
Tím je zajištěno účinné řízení a analyzování kontroly DPH obecně.
V roce 2012 se plánuje zřízení specializovaného finančního úřadu pro správu VDS.
V Německu obdobný systém zatím neexistuje, což ztěžuje řízení a analyzování kontroly DPH obecně.
Německo se doposud více soustřeďuje na výběr jednotlivých předmětných případů zejména na základě údajů z daňového přiznání k DPH a souhrnného hlášení.
Analýza těchto údajů se opírá o různé složky řízení rizik, které budou posilovány.
3. Průběh kontrolní akce
3.1 Průběh kontrolní akce v České republice
Kontrola byla prováděna v období od května 2009 do února 2010 odborem II. - oddělením příjmů státního rozpočtu a územními odbory IX. Plzeň, X. České Budějovice, XIII. Brno a XV. Ostrava.
Kontrolovanými osobami byly: Ministerstvo financí České republiky (dále též „české ministerstvo financí“) a 25 finančních úřadů (dále též „FÚ“): FÚ Brno II, FÚ Brno III, FÚ Brno IV, FÚ v Břeclavi, FÚ v Domažlicích, FÚ v Hodoníně, FÚ v Hradci Králové, FÚ v Chebu, FÚ v Jablonci nad Nisou, FÚ v Karlových Varech, FÚ v Kralupech nad Vltavou, FÚ v Kraslicích, FÚ Ostrava I, FÚ Ostrava III, FÚ v Písku, FÚ v Plzni, FÚ pro Prahu 1, FÚ pro Prahu 4, FÚ pro Prahu 8, FÚ v Rakovníku, FÚ v Sokolově, FÚ v Táboře, FÚ ve Vysokém Mýtě, FÚ ve Zlíně a FÚ v Žamberku.
Kontrolní závěr z této kontrolní akce schválilo Kolegium Nejvyššího kontrolního úřadu dne 27. dubna 2010.
3.2 Průběh kontrolní akce v Německu
Kontrola byla prováděna v období od února 2009 do února 2010 kontrolním útvarem pro nepřímé daně a personálem určených regionálních kontrolních úřadů v Berlíně, Frankfurtu nad Mohanem a Mnichově.
Po vybrání vzorku případů byla řada spolkových zemí vyrozuměna o poslání kontrolní akce.
Kromě pohovorů na Spolkovém ministerstvu financí proběhla kontrolní akce v těchto spolkových zemích: • Bavorsko, • Hamburk, • Hesensko, • Severní Porýní-Vestfálsko, • Sasko.
Zahrnuty byly daňové spisy následujících finančních úřadů: • Erlangen, Zentralfinanzamt München (Ústřední finanční úřad v Mnichově), Hof, Schwandorf, Regensburg, Weiden in der Oberpfalz, Grafenau; • Hamburg-Nord (Hamburk-sever), Hamburg-Hansa, Hamburg für Großunternehmen (Hamburk-VDS);
Kromě toho probíhalo jednání s finančními úřady Mühlacker, Reutlingen, Starnberg, Verden, Erfurt, Lipsko, Halle-Süd (Halle-jih) a s finančními ředitelstvími ve Frankfurtu nad Mohanem, Chemnitzu a Münsteru.
Zpráva o kontrolních zjištěních byla podána Spolkovému ministerstvu financí v dubnu 2010.
3.3 Spolupráce obou kontrolních institucí
V rámci přípravy paralelních kontrolních akcí se v září 2008 uskutečnilo setkání zástupců obou kontrolních institucí k projednání a stanovení témat kontroly.
Posléze v prosinci 2008 podepsali nejvyšší představitelé obou SAI dohodu o spolupráci při provádění paralelních kontrol.
Na setkání v Bonnu v červnu 2009 se kontrolní týmy navzájem informovaly o prvotních výsledcích dosažených v průběhu přípravy kontroly, projednaly možné auditorské přístupy a dohodly spolu další postup.
Druhé setkání se uskutečnilo v Praze ve dnech 2. - 4. prosince 2009.
Kontrolní týmy si spolu vyměnily do té doby nashromážděná zjištění a dohodly spolu harmonogram pro sestavení společné zprávy.
Obě SAI se při provádění paralelních kontrolních akcí rozhodly zaměřit na: • následnou kontrolu provádění doporučení učiněných v předchozí zprávě, • prověření vybraných případů intrakomunitárních transakcí mezi plátci daně z České republiky a Německa, které nebyly dořešeny během předchozí paralelní kontroly, • prověření vybraných případů intrakomunitárních transakcí mezi plátci daně z České republiky a Německa, které byly klasifikovány jako případy s vysokým rizikem, • kontrolu postupu daňových správ v oblasti mezinárodní pomoci při vymáhání pohledávek DPH, • daňové kontroly velkých společností.
Zpráva o výsledcích paralelních kontrolních akcí byla vyhotovena v průběhu pracovního setkání v červnu 2010.
4. Kontrola správy DPH ve vybraných oblastech
4.1 Vyhodnocení doporučení z předchozí kontroly
4.1.1 Vyhodnocení doporučení v České republice
Doporučení 1
Podmínky registrace plátců by měly být v rámci EU harmonizovány
Na základě výsledků předchozí kontrolní akce doporučil NKÚ úpravu podmínek registrace k DPH a zavedení nového pravidla pro zrušení registrace v České republice.
Upravené podmínky by měly umožnit účinněji snížit riziko možných daňových úniků u výběru DPH.
V této souvislosti bylo zjištěno, že finanční úřady v některých případech nevyužily oprávnění zrušit registraci k DPH plátcům, kteří neplnili povinnosti vyplývající ze zákona č. 235/2004 Sb., o dani z přidané hodnoty (dále jen „zákon o DPH“).
Změnu ustanovení spočívající v zavedení povinnosti správců daně zrušit plátcům registraci k DPH při opakovaném nepodání daňového přiznání k DPH zatím české ministerstvo financí nenavrhlo.
Podle zákona o DPH může správce daně zrušit registraci plátce daně „ex offo“ v případech, kdy: a) plátce neuskutečnil bez oznámení důvodu správci daně po dobu dvanácti po sobě následujících měsíců plnění, b) plátce neplní své povinnosti vyplývající z tohoto zákona, c) plátce přestane být osobou povinnou k dani.
V předchozí kontrolní akci bylo zjištěno, že platná právní úprava umožňovala FÚ pro Prahu 1 zrušit registraci k DPH k 31. lednu následujícího kalendářního roku tzv. neusazeným plátcům, kterým nevznikla v průběhu běžného kalendářního roku žádná povinnost přiznat a zaplatit daň.
FÚ pro Prahu 1 mnohdy těmto plátcům registraci k DPH nezrušil, neboť příslušné ustanovení stanovilo pro zrušení registrace nedostatečnou lhůtu.
Tento problém byl odstraněn novelou zákona o DPH s účinností od 1. ledna 2009.
Správce daně je oprávněn zrušit registraci neusazeného plátce daně v případě, že plátce daně nedodal v předchozím kalendářním roce žádné zboží či služby podléhající dani nebo zboží či služby osvobozené od daně s nárokem na odpočet DPH.
Doporučení 2
Měsíční podávání souhrnných hlášení
V rámci mezinárodní spolupráce bylo v předchozí kontrolní akci doporučeno, aby všechny státy EU zavedly měsíční lhůtu pro podávání souhrnných hlášení.
Směrnice Rady zkracuje období, za něž se podávají souhrnná hlášení o plnění uvnitř EU, na jeden měsíc. Toto opatření bylo v České republice implementováno prostřednictvím zákona o DPH s účinností od 1. ledna 2010.
Nově je také stanovena povinnost podávat souhrnná hlášení v elektronické podobě.
Souhrnné hlášení musí podávat plátci i v případě, jsou-li služby, u nichž se stanoví místo plnění podle § 9 odst. 1 zákona o DPH, poskytnuty do jiného členského státu osobě registrované k dani v jiném členském státě a je-li z těchto služeb povinen přiznat a zaplatit daň jejich příjemce.
Tato povinnost vychází ze směrnice Rady č. 2008/8/ES, kterou se mění směrnice č. 2006/112/ES, pokud jde o místo poskytnutí služby.
Doporučení 3
Porovnání údajů v přiznáních k DPH a souhrnných hlášeních s cílem dosáhnout vyšší spolehlivosti údajů v systému VIES Toto doporučení se týkalo německé daňové správy.
Česká správa provádí porovnání údajů o intrakomunitárních transakcích uváděných v daňových přiznáních k DPH a souhrnných hlášeních českých plátců automatizovaně v systému ADIS.
Doporučení 4
Sdílení úspěšných kritérií, složek a přístupů systému řízení rizik na úrovni EU
Řádný výběr DPH je jedním z nezbytných předpokladů správného fungování vnitřního trhu EU.
Boj proti podvodům s DPH proto patří mezi oblasti prioritního zájmu a v posledních letech je mu věnována značná pozornost.
O důležitosti tohoto boje svědčí mj. závěry studie publikované Evropskou komisí v říjnu 2009, ve které se externí hodnotitel pokusil stanovit rozdíl mezi oprávněnou a skutečně vybranou výší DPH v 25 členských státech EU (dále jen „EU-25“) během období 2000-2006.
Na základě analýzy dostupných údajů dospěl autor analýzy k závěru, že odhadovaná výše ztráty z nevybrané DPH za toto období činí 90 až 113 miliard EUR, přičemž v průměru se ročně v EU-25 nevybere 12 % oprávněné DPH.
Pro Českou republiku byla ztráta na DPH za rok 2006 odhadnuta dokonce na 18 %.
V rámci mezinárodní spolupráce bylo v předchozí kontrolní akci konstatováno, že účinný systém řízení rizik nemůže být vyvinut pouze jedním členským státem.
Úspěšná kritéria, složky a přístupy tohoto systému musí být sdíleny a zavedeny v každém členském státě EU.
Pokud jde o systém řízení rizik, NKÚ provedl kontrolu systému EUROCANET sloužícího k výměně informací v EU.
Ke kontrole byly vybrány případy rizikových intrakomunitárních transakcí uskutečněných plátci daně z EU, zařazené do systému EUROCANET (viz kapitola 4.3).
Cílů zkvalitnění administrativní spolupráce a zvýšení účinnosti boje proti podvodům s DPH by mělo být dosaženo také zřízením sítě EUROFISC, jejíž pomocí by se měla zlepšit kooperace odpovědných orgánů do podoby umožňující odhalení podvodů již v jejich zárodku.
Tato síť by se později měla stát i důležitým zdrojem informací při posuzování rizik u plnění uvnitř Společenství.
Rada ECOFIN vytvoření sítě EUROFISC schválila již dne 7. října 200812 a zároveň stanovila základní principy, kterými se tato síť bude řídit.
Předobrazem EUROFISC je již fungující systém rychlé a selektivní výměny informací EUROCANET, který vyvinula belgická daňová správa ve spolupráci s ostatními členskými státy a za podpory Evropské komise a OLAF.
Cílem tohoto systému je detekce rizikových obchodních transakcí a subjektů zapojených do organizovaného podvodu s DPH.
4.1.2 Vyhodnocení doporučení v Německu
Vyhodnocení doporučení z první zprávy přineslo následující zjištění:
Doporučení 1
Podmínky registrace plátců by měly být v rámci EU harmonizovány
Německá daňová správa zřídila dobře fungující systém registrace plátců daně, který se opírá o podrobný dotazník.
Spolkové ministerstvo financí na tento systém upozornilo Komisi v říjnu 2007.
Zdokonalování systému se provádí průběžně.
V současnosti se údaje z dotazníku elektronicky zpracovávají a následně budou sloužit pro průzkum jako součást řízení rizik již během registrace.
Komise předložila návrh novelizace nařízení Rady (ES) č. 1798/2003, který zahrnoval společné standardy pro registraci a deregistraci plátců daně.
Členské státy si vyžádaly další objasnění a podrobné rozpracování uvedené problematiky.
BRH požádal Spolkové ministerstvo financí o zabezpečení již dosažené úrovně standardů v této oblasti v Německu.
Doporučení 2
Měsíční podávání souhrnných hlášení
Dne 8. dubna 2010 byl přijat zákon o provedení směrnic EU ve vnitrostátním právním řádu.
Tento zákon obsahuje ustanovení týkající se měsíčního předkládání souhrnných hlášení o intrakomunitárních dodáních.
Uvedená ustanovení nabyla účinnosti dnem 1. července 2010.
Doporučení 3
Porovnání údajů v přiznáních k DPH a souhrnných hlášeních s cílem dosáhnout vyšší spolehlivosti údajů v systému VIES a zvážení propojení obou systémů pro přiznání k DPH a pro souhrnná hlášení
Byla zřízena společná pracovní skupina složená z pracovníků ze spolkových zemí a Spolkového ministerstva financí.
Skupina rozpracovala strategii automatického porovnávání údajů z daňových přiznání k DPH a souhrnných hlášení.
Tato strategie je doposud projednávána ve spolkových zemích.
Dále se pracovní skupina zabývala nástrojem určeným k optimalizaci kontrolního postupu pro transakce na vnitřním trhu.
Doporučení 4
Sdílení úspěšných kritérií, složek a přístupů systému řízení rizik na úrovni EU Výměna relevantních informací probíhá na úrovni EU.
Německo je účastníkem této výměny v rámci tzv. platformy pro řízení rizik.
Evropská komise podpořila myšlenku této platformy a na základě písemné konzultace z 18. října 2006 bylo zřízení platformy pro řízení rizik doplněno do akčního plánu Fiscalis 2006-2007.
Členové platformy se dále dělí do podskupin, které se zabývají jednotlivými tématy, jako jsou: • nástroje řízení rizik, • ovlivňování jednání, • evaluace, • aktualizace průvodce řízením rizik.
Počátkem roku 2010 byly zveřejněny zprávy o výsledcích činnosti těchto podskupin.
4.1.3 Vyhodnocení
Registrace
Otázka podmínek pro registraci k DPH a rušení této registrace v různých zemích byla řešena na úrovni EU.
Návrh novely nařízení Rady (ES) č. 1798/2003 obsahoval rozšíření stávajících databází v rámci EU, včetně databáze daňových identifikačních čísel plátců DPH.
Upravoval také společné minimální standardy pro registraci a deregistraci plátců daně.
Problematika registrace a rušení registrace byla prozatím ponechána na národních legislativách členských států EU.
Členské státy si vyžádaly další objasnění a podrobné rozpracování uvedené problematiky.
BRH požádal Spolkové ministerstvo financí o zabezpečení toho, aby v Německu neklesla úroveň již dosažených standardů.
Dne 8. června 2010 dosáhla Rada ECOFIN politické shody na uvedeném návrhu nařízení.
Bylo upuštěno od záměru společných minimálních standardů.
Členské státy musí implementovat vnitrostátní postupy a mají pouze povinnost informovat o těchto postupech Výbor pro administrativní spolupráci.
Obě SAI vyjadřují politování nad tím, že Komise nedokázala přesvědčit členské státy o nezbytnosti společných standardů pro registraci a deregistraci plátců, protože obě SAI pokládají toto opatření za významný prvek prevence v boji proti podvodům s DPH.
Uvítaly by proto, kdyby Komise v daném směru vyvíjela další úsilí.
Měsíční podávání souhrnných hlášení
V rámci mezinárodní spolupráce bylo v předchozí kontrolní akci doporučeno, aby všechny státy EU zavedly měsíční lhůtu pro podávání souhrnných hlášení, umožňující včasnější prověření hodnot intrakomunitárních transakcí.
Směrnice Rady č. 2008/117/ES, kterou se mění směrnice 2006/112/ES o společném systému daně z přidané hodnoty za účelem boje proti daňovým únikům spojeným s plněními uvnitř Společenství, zkracuje období, za něž se podávají souhrnná hlášení o plnění uvnitř EU, na jeden měsíc.
V České republice bylo toto opatření realizováno prostřednictvím zákona o DPH s účinností od 1. ledna 2010, v Německu nabylo účinnosti 1. července 2010.
Německo nezavedlo povinnost podávat souhrnná hlášení měsíčně dle stanoveného kalendáře, zatímco Česká republika ano (v souladu se směrnicemi EU).
Porovnání údajů v přiznáních k DPH a souhrnných hlášeních v Německu s cílem dosáhnout vyšší spolehlivosti údajů v systému VIES a zvážení propojení obou systémů pro přiznání k DPH a pro souhrnná hlášení
Německá daňová správa akceptovala doporučení BRH a ustavila pracovní skupinu k nalezení možných řešení.
Práce doposud probíhají a BRH bude podrobně sledovat další vývoj.
Sdílení úspěšných kritérií, složek a přístupů systému řízení rizik na úrovni EU
Německo a Česká republika uplatňují odlišné přístupy k systému řízení rizik pro účely zjišťování obchodníků se sklonem k riziku.
NKÚ provedl kontrolu systému EUROCANET sloužícího k výměně informací v EU (viz kap. 4.3).
BRH se v této oblasti soustředil na německou účast v tzv. platformě pro řízení rizik.
4.2 Následná kontrola vybraných případů intrakomunitárních transakcí
V předchozí kontrolní akci byla společně prověřena realizace obchodních transakcí, u kterých existovaly pochybnosti o jejich uskutečnění, resp. nesrovnalosti ve způsobu, jakým plátci z obou zemí tyto obchodní transakce vykázali ve svých daňových přiznáních k DPH, resp. souhrnných hlášeních.
Obě kontrolní instituce vybraly pro následnou kontrolu devět případů zahrnujících intrakomunitární pohyb zboží mezi Českou republikou a Německem, jejichž kontrola prováděná daňovými správami obou zemí nebyla dokončena v průběhu předchozí společné kontrolní akce.
1)
Český plátce pořídil v 1. čtvrtletí roku 2005 zboží v hodnotě 22 686 EUR od německého plátce.
Toto pořízení zboží český plátce ve svém daňovém přiznání k DPH nepřiznal, protože německý plátce neměl v uvedeném období přiděleno VAT ID, ale pouze daňové číslo určené pro vnitrostátní transakce v Německu.
Na základě mezinárodní administrativní spolupráce podle nařízení Rady (ES) č. 798/2003 obdržel český správce daně informace, že podle německého zákona o DPH nemusí mít plátce, který dodává zboží do jiných členských států, přiděleno VAT ID, aby bylo intrakomunitární dodání zboží osvobozeno od DPH.
Následnou kontrolou NKÚ bylo zjištěno, že na základě kontroly provedené českým správcem daně podal český plátce dodatečné daňové přiznání k DPH, ve kterém přiznal pořízení zboží v uvedené hodnotě a současně v tomto daňovém přiznání uplatnil nárok na odpočet DPH ve stejné výši.
2)
Český plátce měl ve 4. čtvrtletí 2004 pořídit od německého plátce zboží v hodnotě 12 561 EUR.
Pořízení tohoto zboží český plátce popíral a neuvedl ve svém daňovém přiznání k DPH.
Německá daňová správa odmítla na žádost dle nařízení Rady (ES) č. 1798/2003 spolupráci, neboť obrat transakcí nepřesáhl hodnotu 15 000 EUR.
Jelikož český správce daně nezískal důkazní prostředky, ukončil kontrolu bez nálezu a daňová povinnost zůstala vyměřena v původní výši.
Následnou kontrolou NKÚ zjistil, že český správce daně obdržel z Německa dvě spontánní informace podle nařízení Rady (ES) č. 1798/2003, ze kterých vyplynulo, že německý plátce uvedené zboží fakturoval na Slovensko.
Český plátce pořídil zboží od slovenského plátce a toto pořízení uvedl v řádném daňovém přiznání k DPH za měsíc říjen 2004.
3)
Český plátce měl ve 4. čtvrtletí 2004 pořídit od německého plátce osobní automobil v hodnotě 48 500 EUR.
Pořízení předmětného zboží český plátce daně nepřiznal.
Tento plátce od srpna 2004 nepodával daňová přiznání k DPH, proto správce daně vyměřil za uvedené čtvrtletí DPH ve výši 0 CZK.
Na základě informací získaných v rámci mezinárodní výměny informací podle nařízení Rady (ES) č. 1798/2003 z Německa vyzval v březnu 2007 správce daně plátce k podání dodatečného daňového přiznání k DPH, které však plátce nepodal.
Následnou kontrolou bylo zjištěno, že správce daně provedl v roce 2007 další úkony v daňovém řízení, ze kterých vyplynulo, že předmětný osobní automobil český plátce prodal autobazaru v České republice.
Český správce daně vystavil platební výměr za zdaňovací období prosinec 2004, kterým dodatečně vyměřil DPH za pořízení zboží z jiného členského státu a jeho následný prodej ve výši 295 379 CZK.
Usnesením krajského soudu byl český plátce zrušen s likvidací a byl ustanoven likvidátor.
Při neexistenci exekucí postižitelného majetku daňového dlužníka se jeví tento nedoplatek jako nedobytný.
4)
Český plátce měl uskutečnit dodání nových dopravních prostředků (osobních automobilů) do Německa v průběhu 4. čtvrtletí roku 2004 a 1. čtvrtletí roku 2005 v celkové hodnotě 198 167 EUR.
Z odpovědi na žádost o informaci dle nařízení Rady (ES) č. 1798/2003 vyplynulo, že proti německému subjektu probíhá v Německu neuzavřené daňově-trestní řízení.
Při následné kontrole BRH získal informaci, že po ukončení daňového řízení v Německu bylo prokazatelně zjištěno, že německý plátce daně byl začleněn do podvodných aktivit.
Intrakomunitární pořízení zboží bylo zdaněno v hodnotě 182 424 EUR (rok 2004) a 369 690 EUR (rok 2005).
NKÚ následnou kontrolou zjistil, že český plátce byl zapojen do karuselových obchodů s novými dopravními prostředky.
Na základě informací německé daňové správy, týkajících se prověřování dodání zboží, byla u českého daňového subjektu zahájena kontrola DPH za zdaňovací období duben, květen a červen 2005.
Správce daně na základě kontrolních zjištění a informací získaných v rámci mezinárodní výměny informací dodatečně vyměřil DPH za období květen 2005 ve výši 703 031 CZK a za období červen 2005 ve výši 726 551 CZK.
5)
Český plátce A měl v únoru 2005 pořídit od německého plátce stroj v celkové hodnotě 58 000 EUR.
Tento německý plátce měl dodat ve 3. čtvrtletí 2004 českému plátci B stroj v hodnotě 88 027 EUR, plátce B však toto pořízení zboží popíral.
Následnou kontrolou NKÚ bylo zjištěno, že plátce B pořídil stroj od německé společnosti, která měla v České republice zřízenu organizační složku.
Český plátce A nevykázal pořízení zboží od německého plátce ve svém daňovém přiznání k DPH.
Z odpovědi od německého správce daně na žádost o informaci dle nařízení Rady (ES) č. 1798/2003 vyplynulo, že německý plátce neuskutečnil intrakomunitární dodání stroje v hodnotě 58 000 EUR, ale dodávku zboží v rámci České republiky.
BRH následnou kontrolou zjistil, že po provedené daňové kontrole bylo intrakomunitární dodání stroje překvalifikováno na dodání stroje v tuzemsku a osvobození od DPH bylo zrušeno.
6)
Německý plátce daně měl ve 3. čtvrtletí roku 2004 dodat českému plátci zboží v hodnotě 11 600 EUR.
Zboží bylo nakoupeno a následně v roce 2005 prodáno v Německu.
NKÚ následnou kontrolou zjistil, že český správce daně vyměřil podané dodatečné daňové přiznání k DPH, kde bylo neoprávněně uvedeno pořízení zboží z jiného členského státu EU zahrnující i pořízení zboží v uvedené hodnotě.
BRH zjistil, že po obdržení odpovědi na žádost o informace dle nařízení Rady (ES) č. 1798/2003 opravil německý správce daně daňové přiznání k DPH německého plátce a dodatečně vyměřil DPH v hodnotě 1 600 EUR.
Další pohyb zboží v Německu a uplatnění DPH v Německu je předmětem daňové kontroly.
Souhrnné hlášení německého plátce dosud nebylo opraveno, protože opravy souhrnných hlášení v Německu může provádět pouze plátce, který souhrnné hlášení podal.
7)
Český správce daně obdržel od německé daňové správy žádost o informaci dle nařízení Rady (ES) č. 1798/2003, zda český plátce daně pořídil v únoru roku 2005 od německého plátce osobní automobil v hodnotě 47 400 EUR.
Český správce daně po provedeném daňovém řízení za zdaňovací období únor 2005 vyměřil českému plátci daňovou povinnost ve výši 0 CZK a německému správci daně sdělil, že nemůže potvrdit pořízení automobilu českým plátcem.
Následnou kontrolou NKÚ bylo zjištěno, že registrace českého plátce DPH byla v roce 2007 zrušena pro neplnění povinností a český správce daně zaslal podklady Policii České republiky.
Následnou kontrolou BRH zjistil, že německý plátce změnil sídlo a nový místně příslušný správce daně mu na základě provedené kontroly zrušil osvobození od DPH u dodání předmětného automobilu českému plátci.
Německý plátce daně dosud údaje v souhrnném hlášení neopravil a podal odvolání proti rozhodnutí správce daně.
8)
Podle údajů ze systému VIES dodal německý plátce českému plátci daně v období od 3. čtvrtletí roku 2004 do 1. čtvrtletí roku 2005 zboží v celkové hodnotě 33 205 EUR.
Následnou kontrolou NKÚ bylo zjištěno, že se český správce daně pokoušel zjistit příčiny rozdílů vzniklých u českého plátce daně při pořizování zboží v období od 3. čtvrtletí 2004 do 1. čtvrtletí 2005.
Český plátce daně podal opakovaně dodatečné daňové přiznání k DPH za 1. čtvrtletí 2005.
Český správce daně neobjasnil rozdíl v hodnotě pořízeného zboží ve výši 134 273 CZK za období 3. čtvrtletí 2004 až 1. čtvrtletí 2005, neboť dle vyjádření českého správce daně nebylo možné přesně podchytit obchodní transakce za jednotlivá čtvrtletí, a proto správce daně akceptoval podaná dodatečná daňová přiznání.
9)
Německý plátce daně dodal ve 3. čtvrtletí roku 2004 českému plátci zboží v hodnotě 46 854 EUR.
Český plátce za stejné období přiznal intrakomunitární pořízení zboží v hodnotě pouze 14 856 EUR.
Český správce daně ověřoval výši uskutečněných dodání v rámci mezinárodní výměny informací dle nařízení Rady (ES) č. 1798/2003.
K odpovědi na žádost o informace doručené z Německa byly přiloženy 3 faktury s celkovou uvedenou hodnotou dodání zboží 31 998 EUR, což je hodnota odpovídající rozdílu mezi pořízením deklarovaným českým plátcem v daňovém přiznání k DPH a údaji uvedenými v systému VIES.
Následnou kontrolou NKÚ bylo zjištěno, že český plátce podal po mnoha urgencích správce daně dodatečné daňové přiznání k DPH za zdaňovací období červenec 2004 až v lednu 2007.
V tomto daňovém přiznání plátce daně zároveň uplatnil nárok na odpočet DPH, čímž daňová povinnost za uvedené zdaňovací období zůstala nezměněna.
Následná kontrola ověřila, že u vybraných případů obchodních transakcí mezi plátci z České republiky a Německa byla většina daňových řízení dokončena a že správci daně v České republice i Německu učinili adekvátní opatření (tj. dodatečně vyměřili DPH nebo zamezili vrácení daně na vstupu).
4.3 Kontrola vybraných případů rizikových intrakomunitárních transakcí
4.3.1 Výsledky kontroly v České republice
EUROCANET může být významným zdrojem informací pro odhalování rizikových subjektů v rámci členského státu, v němž došlo k pořízení zboží.
V České republice byly signální informace získávané ze systému EUROCANET srovnávány příslušnými místními finančními úřady s údaji o pořizovatelích.
Počínaje 1. čtvrtletím 2008 posílá Česká republika do systému EUROCANET údaje o rizikových transakcích a o daňových subjektech vystupujících jako dodavatelé.
V rámci mezinárodní spolupráce bylo pro kontrolu vybráno devět českých daňových subjektů zařazených do systému EUROCANET.
Tyto subjekty vystupovaly buď jako dodavatelé, nebo jako pořizovatelé zboží.
V systému EUROCANET byly zachyceny relevantní údaje od správců daně z jiných členských států.
Vzhledem k tomu, že se německá daňová správa neúčastnila výměny údajů v systému EUROCANET, nebylo možné získat žádné informace, které by pomohly zjistit, zda byli dodavatelé s německým VAT ID vyhodnoceni německou daňovou správou jako rizikové subjekty.
Kontrolní akce odhalila případy běžných obchodních transakcí i případy s podezřením na zapojení do karuselových obchodů nebo podvodného jednání týkajícího se DPH.
V příslušných případech správci daně využívali výměnu informací podle nařízení Rady (ES) č. 1798/2003.
Například:
• Správci daně neodhalili při ověřování signálních informací žádná podezření na zapojení do rizikových transakcí.
Finanční úřady průběžně sledují takové daňové subjekty z důvodu jejich zařazení do systému EUROCANET.
• Finanční úřady během ověřování rizikových transakcí neprokázaly v předložené účetní evidenci odchylky od pravidel platných pro výpočet základu daně a DPH, přestože nalezly nesrovnalosti v oblasti přepravy a skladování zboží či odhalily obchodní vztahy s podezřelými nebo nekontaktními společnostmi z dalších členských států.
• Ověřování obchodních transakcí bylo komplikované, jelikož někteří plátci daně nespolupracovali se správci daně a nebylo možné je kontaktovat.
Místně příslušné finanční úřady většinou prověřovaly rizikové daňové subjekty a rizikové transakce uvedené v signálních informacích ze systému EUROCANET.
Správci daně při prověřování rizikových transakcí, zejména v souvislosti s prověřováním tzv. missing traders , mají omezené možnosti a pouze z fyzické kontroly dokumentů je obtížné prokázat daňovému subjektu podvodné jednání.
Přísnější požadavky na registraci plátců k DPH a pružnější rušení registrací by napomohlo snižování podvodů typu missing trader.
V případě daňových subjektů zapojených do karuselových podvodů a dalších podvodných aktivit dochází k registraci k DPH za účelem vykazování fiktivních dodávek zboží v rámci EU nebo za účelem vydávání formálně správných daňových dokladů plátcům, kteří na jejich základě neoprávněně čerpají odpočty DPH na vstupu.
V případech, kdy existuje podezření na zapojení daňových subjektů do karuselových obchodů a jiných podvodů a dochází k dovozu a vývozu zboží ze třetích zemí, by bylo vhodné zajistit větší vzájemnou spolupráci celních a finančních orgánů.
Těsnější spolupráce těchto orgánů by pomohla při identifikaci zboží a nesrovnalostí v přepravní dokumentaci a dále při sledování fyzického pohybu zboží v rámci EU směrem ke koncovému spotřebiteli.
Účast členských států EU v systému EUROCANET je dobrovolná.
Skutečnost, že se činnosti systému EUROCANET neúčastnily tři velké členské státy (Německo, Itálie a Spojené království), hodnotil Evropský parlament koncem roku 2008 jako slabinu tohoto systému, která by zřízením povinné sítě EUROFISC měla být odstraněna.
4.3.2 Výsledky kontroly v Německu
BRH analyzoval informace dostupné u Spolkového ústředního finančního úřadu, které obsahovaly údaje ze systému EUROCANET.
Tyto údaje byly kritériem pro výběr šesti spisů německých plátců daně ke kontrole.
Německo se stejně jako některé další země odmítlo aktivně zapojit do systému EUROCANET.
Německo tak má pasivní status, což znamená, že nezasílá údaje do Bruselu, nýbrž je pouze příjemcem údajů ze systému EUROCANET.
Odůvodnění tohoto postoje je obsaženo v následujícím prohlášení:.podle názoru vlády není právně přípustné, aby státní (veřejnosprávní) instituce poskytovaly údaje do systému EUROCANET.
V současné době neexistuje žádná právní základna, která by umožňovala porušit platné předpisy o utajování daňových informací.
Kromě toho nemá vláda žádné spolehlivé informace o tom, jak jsou takové údaje v rámci EUROCANET využívány dalšími členskými státy.“17 Od října 2007 provádí Spolkový ústřední daňový úřad analýzy údajů ze systému EUROCANET a postupuje je finančním úřadům spolkových zemí v souladu s dohodnutým postupem.
Německé finanční úřady dostávají kontrolní informace o přímých obchodních vztazích plátců (zaregistrovaných u konkrétních finančních úřadů) s obchodníky z jiných členských států, kteří byli zařazeni do systému EUROCANET.
Německé finanční úřady však nedostávají žádné informace o tom, zda takový obchodník z jiného členského státu má nějaké rizikové obchodní vztahy s obchodníky z dalších členských států, kteří rovněž udržují obchodní styk s předmětným německým obchodníkem.
4.3.3 Vyhodnocení
Česká republika je aktivním účastníkem systému EUROCANET, zatímco Německo má pasivní status.
Pro aktivního účastníka je nevyhovující, pokud některé členské státy odmítají aktivní účast.
V důsledku této skutečnosti musela být kontrola v dané oblasti prováděna odlišnými způsoby.
Výsledky nicméně neodhalily velké rozdíly, pokud jde o odhalování případů podvodů s DPH, protože systém EUROCANET není jediný systémový nástroj řízení rizik.
Daňové správy obou zemí mají řadu dalších nástrojů k odhalování podvodných transakcí, je však nezbytné vytvořit v rámci EU komplexní systém řízení rizik.
Rada EU dospěla k politické shodě na návrhu nařízení, jehož hlavní přínos spočívá ve zřízení sítě EUROFISC.
Součástí předpokládané sítě pro boj s podvody na DPH by se měly stát i zkušenosti získané při využívání údajů ze systému EUROCANET.
Členské státy by tedy měly o svých zkušenostech komunikovat na evropské úrovni.
Na druhé straně případy předložené soudům na národní i evropské úrovni ukazují, že je zřejmě nezbytná diskuze mezi členskými státy a Komisí o podmínkách daňových výjimek při intrakomunitárních transakcích.
4.4 Vzájemná pomoc při vymáhání pohledávek
4.4.1 Mezinárodní pomoc při vymáhání pohledávek v České republice
Základní úpravou mezinárodní spolupráce při vymáhání některých finančních pohledávek v rámci EU jsou zejména následující směrnice:
• směrnice Rady č. 76/308/EHS o vzájemné pomoci při vymáhání pohledávek vyplývajících z operací, které jsou součástí systému financování Evropského zemědělského orientačního a záručního fondu, jakož i zemědělských dávek a celních poplatků;
• směrnice Rady č. 2001/44/ES, kterou se mění směrnice č. 76/308/EHS o vzájemné pomoci při vymáhání pohledávek vyplývajících z operací, které jsou součástí systému financování Evropského zemědělského orientačního a záručního fondu, zemědělských dávek a cel, daně z přidané hodnoty a některých spotřebních daní;
• směrnice Komise č. 2002/94/ES, kterou se provádějí některá ustanovení směrnice Rady č. 76/308/EHS o vzájemné pomoci při vymáhání pohledávek vyplývajících z některých dávek, cel, daní a jiných opatření.
V České republice byla směrnice Rady č. 76/308/EHS implementována zákonem č. 252/2000 Sb., o mezinárodní pomoci při vymáhání některých finančních pohledávek.
Po přijetí směrnice Rady č. 2001/44/ES bylo potřeba tuto směrnici implementovat do českého právního řádu a zároveň novelizovat zmíněný zákon č. 252/2000 Sb.
V této souvislosti byl přijat nový zákon č. 191/2004 Sb., o mezinárodní pomoci při vymáhání některých finančních pohledávek.
Novým předpisem v systému úpravy mezinárodní spolupráce při vymáhání některých finančních pohledávek v rámci EU je nařízení Komise (ES) č. 1179/2008 ze dne 28. 11. 2008.
V příloze nařízení jsou stanoveny nové vzory žádostí, které se používají od 1. 1. 2009, nově se stanoví povinnost elektronické komunikace a povinnost dožadujícího orgánu potvrzovat shodu zasílaných dokladů s originálem dokumentu.
Hlavní zásady pro poskytování mezinárodní spolupráce při vymáhání pohledávek:
1. reciprocity;
2. pomoc se poskytuje vždy pouze na základě žádosti obsahující předepsané náležitosti;
3. pomoc se nevztahuje na finanční pohledávky, které mají v dožádaném státě povahu trestněprávní sankce;
4. při poskytování mezinárodní pomoci při vymáhání pohledávek se postupuje podle vnitrostátního právního řádu toho státu, který byl o pomoc požádán;
5. zahraniční pohledávky nemají při vymáhání přednost;
6. pomoc se poskytuje pouze při vymáhání nesporných pohledávek;
7. zásada vyčerpání (žádající stát bez úspěchu využil veškeré použitelné možnosti k vymožení pohledávky dané jeho právním řádem).
Zákon č. 191/2004 Sb. vymezuje tři formy, kterými se pomoc uskutečňuje, a to poskytování informací, doručování písemností a vlastní vymáhání pohledávek.
Postup při zasílání žádostí o vymáhání pohledávek jiným členským státům EU
Místně příslušný finanční úřad elektronicky zašle žádost o informace, žádost o doručení nebo žádost o vymáhání pohledávek společně s příslušnými dokumenty českému ministerstvu financí prostřednictvím finančních ředitelství.
České ministerstvo financí zajistí překlad žádosti do příslušného jazyka, oskenuje jej včetně příloh a prostřednictvím sítě CCN/CSI zašle příslušnému orgánu daňové správy určeného státu.
Pro vymáhání platí dva základní požadavky: pohledávka musí být vyšší než 1 500 EUR a nesmí být starší než 5 let.
Pokud nejsou uvedené požadavky splněny, dožádaný úřad může vymáhání odmítnout.
Postup při obdržení žádostí o vymáhání pohledávek od jiných členských států EU
Při obdržení žádosti od jiného členského státu musí české ministerstvo financí co nejdříve potvrdit obdržení žádosti, a to nejpozději do sedmi dnů.
Pokud se české ministerstvo financí rozhodne, že žádosti nevyhoví, sdělí dožadujícímu orgánu důvody zamítnutí žádosti a uvede konkrétní ustanovení směrnice, kterých se dovolává.
Toto sdělení musí být zasláno nejpozději do tří měsíců od data potvrzení obdržení žádosti.
Po přijetí žádosti české ministerstvo financí ověří, zda má žádost všechny náležitosti podle zákona, a mělo by žádost neprodleně předat prostřednictvím finančního ředitelství místně příslušnému finančnímu úřadu k vyřízení.
Jestliže je žádost o vymožení akceptována, správce daně mj. zjišťuje majetek dlužníka, např. pořízením výpisů z katastru nemovitostí, zjišťováním účtů v bankách, ověřením registrace vozidel na dopravním inspektorátu apod.
Po uplynutí šesti měsíců ode dne, kdy bylo potvrzeno přijetí žádosti, by mělo české ministerstvo financí dožadujícímu orgánu sdělit výsledek šetření, které bylo provedeno za účelem získání požadovaných informací.
V případě nekontaktních daňových subjektů, kdy není možné pohledávku vymoci, by měl být dožadující orgán o této skutečnosti též informován.
Každá částka vymožená správcem daně se převede dožadujícímu orgánu v CZK ve lhůtě jednoho měsíce ode dne, kdy byla pohledávka vymožena.
Není vyloučeno, aby český správce daně vymáhající zahraniční pohledávky povolil posečkání s jejím zaplacením nebo zaplacení ve splátkách, pokud s tím vysloví souhlas stát, který o vymáhání požádal.
Po dobu vymáhání je dlužníkovi předepisován úrok nebo penále podle zákona č. 337/1992 Sb., o správě daní a poplatků.
Tento úrok či penále náleží státu, který o vymáhání požádal.
V případě přijatých žádostí o vymáhání české ministerstvo financí nepostoupilo místně příslušným správcům daně žádosti k vyřízení včas, a to zejména v letech 2006 a 2007.
Podobná situace byla zjištěna v rámci mezinárodní pomoci při vymáhání pohledávek i v případě žádostí obdržených od správců daně z České republiky.
Kontrolní akce odhalila, že české ministerstvo financí nepostupovalo v souladu se zákonem č. 191/2004 Sb., protože neuvědomilo místně příslušný úřad členského státu o dosaženém pokroku při vymáhání do šesti měsíců od data, kdy bylo potvrzeno obdržení žádosti.
Tato situace se od roku 2008 zlepšuje.
Statistické údaje
České ministerstvo financí v souladu s ustanovením § 13 odst. 4 zákona č. 191/2004 Sb. zpracovává každý rok do 15. března statistické údaje pro Evropskou komisi s uvedením počtu žádostí o informace, doručení nebo vymáhání, odeslaných či přijatých v uplynulém roce s uvedením výše pohledávek, jichž se žádosti týkají.
Evropská komise zpracovává na základě podkladů poskytnutých od všech členských států EU zprávu o stavu vymáhání pohledávek, kterou předkládá Radě EU a Evropskému parlamentu.
Kontrolou bylo zjištěno, že české ministerstvo financí podhodnotilo statistické údaje v důsledku chyby v položce vymáhaných pohledávek v roce 2008 o 5 250 tis. EUR, a to uvedením nesprávné hodnoty vymáhané pohledávky na DPH (jednalo se o posun desetinné čárky po přepočtu pohledávky z korun českých na hodnotu v eurech).
Uvedená chyba se následně promítla do statistik Evropské komise.
Informace o vzájemné pomoci včetně vymožených částek jsou uvedeny v následující tabulce.
4.4.2 Mezinárodní pomoc při vymáhání pohledávek v Německu
Právní zmocnění k mezinárodní administrativní pomoci v daňových záležitostech se odvozuje z práva Evropských společenství, směrnice Rady č. 2008/55/ES ze dne 26. května 2008 (směrnice ES o vymáhání pohledávek) a nařízení Komise ze dne 28. listopadu 2008 (prováděcí směrnice ES).
V zájmu přístupnější formulace a lepší srozumitelnosti kodifikuje směrnice ES o vymáhání pohledávek směrnici Rady č. 76/308/EHS ze dne 15. března 197621, jejíž ustanovení byla již několikrát podstatně změněna.
Ustanovení platí mj. pro vymáhání DPH, daně z příjmů a daně z kapitálových výnosů, včetně příslušenství.
Směrnice ES o vymáhání pohledávek byla transponována do vnitrostátního německého práva zákonem (ES) o výběru státních daní ze dne 3. května 2003.
Postup při vymáhání se v Německu řídí německým fiskálním zákoníkem.
Článek 117.2 zákoníku zdůrazňuje, že daňové orgány mohou poskytovat mezinárodní soudní a administrativní pomoc na základě mezinárodních dohod a právních instrumentů Evropských společenství, které jsou platné v národní jurisdikci, a na základě zákona ES o administrativní pomoci.
Část šestá německého fiskálního zákoníku (články 249-346) zakotvuje zákonná ustanovení upravující postup při vymáhání.
Administrativní úkony finančních úřadů se řídí zejména instrukcemi pro exekuci a instrukcemi pro vymáhání.
Spolkové ministerstvo financí dosáhlo dohody se zástupci nejvyšších daňových úřadů spolkových zemí (Länder), pokud jde o zásady administrativní pomoci při vyměřování daní, a přeneslo svou vlastní odpovědnost v této věci na Spolkový ústřední daňový úřad.
Obecné předpoklady pro podávání žádostí o vymáhání pohledávek jsou tyto:
• Musí být splněny právní náležitosti (§ 251 a § 254 německého fiskálního zákoníku [AO]).
• Veškeré dostupné tuzemské prostředky vymáhání již byly vyčerpány.
• Pohledávky, které jsou předmětem žádostí o pomoc při vymáhání, musí být konečné.
• Od vydání vymáhacího rozkazu nebo data, kdy pohledávka nabude právní moci (tj. není již předmětem odvolání), do data podání žádostí nesmí uplynout víc než 5 let.
• Celková částka pohledávky musí být vyšší než 1 500 EUR.
Postup při zasílání žádostí o vymáhání pohledávek jiným členským státům EU
Německé žádosti o vymáhání nesplacených daňových závazků se zasílají z prováděcích útvarů finančních úřadů příslušnému zahraničnímu úřadu, kupříkladu českému CLO, a to prostřednictvím zprostředkujícího úřadu a Spolkového ústředního daňového úřadu.
Bližší postup se řídí Metodickým pokynem o mezinárodní administrativní pomoci v daňových záležitostech (vymáhání pohledávek) ze dne 19. ledna 2004.25 V současné době pracovní skupina spolkové vlády a zemských vlád provádí revizi tohoto metodického pokynu, aby jej přizpůsobila směrnici o vymáhání pohledávek.
Žádost včetně příloh předkládá finanční úřad elektronicky zprostředkujícímu úřadu.
Tento úřad zkontroluje správnost žádosti po stránce obsahu a formy.
Není-li žádost správná, je vrácena příslušnému finančnímu úřadu.
Pokud splňuje všechny náležitosti, je postoupena Spolkovému ústřednímu daňovému úřadu.
Spolkový ústřední finanční úřad následně zabezpečí potřebnou komunikaci s příslušným zahraničním úřadem a zajistí také překlad žádosti.
Postup při obdržení žádostí o vymáhání pohledávek od jiných členských států EU
Žádosti o vymáhání pohledávek obdržené od jiných členských států registruje Spolkový ústřední daňový úřad a do 10 dnů zašle potvrzení o jejich obdržení.
Kromě toho Spolkový ústřední daňový úřad zkontroluje, zda byly splněny formální požadavky.
Spolkový ústřední daňový úřad předkládá tyto žádosti zprostředkujícímu úřadu, který je dále postupuje příslušným finančním úřadům a sleduje jejich vyřízení.
Spolkový ústřední daňový úřad také zasílá předběžné anebo závěrečné zprávy.
Pokud vyřízení žádosti trvá déle než 6 měsíců, vyzve zprostředkující úřad k podání předběžné zprávy, kterou je nutné podat podle článku 16 směrnice Komise č. 2002/94/DG.
Po provedení kontroly formálních a faktických náležitostí žádosti oznámí prováděcí útvary způsob vymáhání.
Veškeré vymožené částky musí být převedeny na bankovní účet uvedený v žádosti do jednoho měsíce od jejich obdržení.
Statistické údaje
Informace o vzájemné pomoci při vymáhání pohledávek mezi Německem a Českou republikou v letech 2006-2008 (k 31. 12. 2008) jsou obsaženy v následující tabulce.
4.4.3 Kontrola vymáhání pohledávek, případové studie
V rámci mezinárodní spolupráce bylo ke kontrole vybráno 21 žádostí o mezinárodní pomoc při vymáhání pohledávek mezi Českou republikou a Německem.
Prověřením deseti vybraných případů bylo mj. zjištěno:
1.
Dne 20. 10. 2006 obdrželo české ministerstvo financí z Německa žádost o vymáhání pohledávky na DPH za roky 2004 a 2005 v celkové výši 3 883 EUR, tj. 109 820 CZK, u českého daňového subjektu.
České ministerstvo financí zaslalo správci daně žádost o vymáhání až dne 26. 2. 2008.
Za účelem zajištění vymáhané pohledávky zřídil český správce daně zástavní právo k nemovitostem ve vlastnictví českého daňového subjektu.
Protože ani zastavením nemovitostí nebylo možné uhradit celou vymáhanou pohledávku, byl s českým daňovým subjektem dohodnut splátkový kalendář se splátkami ve výši min. 2 000 CZK měsíčně.
Dne 31. 8. 2009 byla německé daňové správě odeslána informace o stavu vymáhání pohledávky s tím, že k 25. 8. 2009 byla tato pohledávka částečně vymožena ve splátkách ve výši 49 600 CZK.
Tato částka byla odeslána do Německa a dále dne 28. 8. 2009 byla do Německa odeslána další splátka ve výši 3 000 CZK.
2.
České ministerstvo financí obdrželo dne 7. 1. 2008 žádost o vymáhání daňových nedoplatků českého daňového subjektu, který dlužil v Německu částku 180 869 EUR, tj. 4 434 915 CZK, na DPH a na dani z příjmu a příslušenství.
České ministerstvo financí zaslalo žádost správci daně až dne 27. 11. 2008.
Správce daně prověřováním vlastnictví účtů u bank, cenných papírů, nemovitostí, motorových vozidel a movitých věcí zjistil, že dlužník nevlastní žádný exekuovatelný majetek.
Dále bylo místním šetřením zjištěno, že se dlužník téměř rok nezdržuje na adrese trvalého bydliště.
Místo jeho pobytu v České republice je neznámé.
Toto sdělení obdrželo české ministerstvo financí dne 6. 4. 2009 a dne 16. 4. 2009 byla odpověď správce daně zaslána německé daňové správě.
3.
České ministerstvo financí obdrželo z Německa dne 21. 11. 2007 žádost o vymáhání týkající se daňových nedoplatků na dani z obratu a příslušenství českého daňového subjektu ve výši 3 139 EUR, tj. 84 846 CZK.
České ministerstvo financí zaslalo žádost o vymáhání této pohledávky dne 6. 8. 2008 správci daně, přestože již dne 18. 2. 2008 české ministerstvo financí obdrželo z Německa informaci, že český daňový subjekt pohledávku v Německu uhradil.
České ministerstvo financí dne 9. 12. 2008 oznámilo správci daně, že žádost o vymáhání je vyřízena platbou pohledávky českým daňovým subjektem v Německu.
Předmětná pohledávka však byla také uhrazena v rámci vymáhání v České republice a poukázána do Německa dne 27. 10. 2008.
Vinou dlouhých časových lhůt, ve kterých české ministerstvo financí informovalo pověřené správce daně, došlo v tomto případě k zaplacení pohledávky dvakrát - samotným subjektem v Německu a vymožením pohledávky českým správcem daně.
Ve spolupráci s BRH bylo zjištěno, že částka vymožená z České republiky měla být započtena do pohledávky z další žádosti o vymáhání ve výši 6 649 EUR, která měla být do České republiky zaslána v září 2008.
České ministerstvo financí eviduje u této společnosti pouze žádost o vymáhání pohledávky ve výši 3 139 EUR, žádost o vymáhání pohledávky ve výši 6 649 EUR se v evidenci českého ministerstva financí u předmětné společnosti nevyskytuje.
4.
České ministerstvo financí obdrželo dne 15. 9. 2008 z Německa žádost o vymáhání daňových nedoplatků českého daňového subjektu, který dlužil v Německu na dani z příjmu a na DPH a příslušenství částku 39 957 EUR, tj. 956 654 CZK.
Dne 19. 12. 2008 zaslalo české ministerstvo financí žádost českému správci daně.
Dne 1. 6. 2009 byl zahájen postup vymáhání pohledávky, byla nařízena exekuce na přikázání pohledávky na účtech u bank v České republice a na srážku ze mzdy (srážka činila 7 000 CZK).
Při jednání se správcem daně dlužník uvedl, že s výší pohledávky nesouhlasí a pokládá ji za spornou.
Český správce daně zjistil, že daňový subjekt byl v minulosti ochoten splácet 250 EUR měsíčně, což nebylo německým správcem daně akceptováno.
Daňový subjekt přislíbil, že projedná žádost u německého správce daně s cílem dosáhnout změny výše své pohledávky.
Vymáhání pohledávky v době průběhu kontrolní akce NKÚ stále pokračovalo.
5.
Dne 19. 11. 2007 české ministerstvo financí obdrželo z Německa žádost o vymáhání týkající se českého daňového subjektu, který dlužil na dani z příjmu za rok 2005 a na dani z obratu za období 2003-2007 a příslušenství celkem 113 444 EUR, tj. 3 116 304 CZK.
České ministerstvo financí odeslalo žádost FÚ pro Prahu 1, který je pověřen správou daně u neusazených daňových subjektů v České republice, až dne 14. 11. 2008, neboť na základě uvedené adresy daňového subjektu nebylo možné určit místně příslušného správce daně.
Při provedeném šetření FÚ získal informaci, že dlužník měl dne 19. 9. 2008 příjem ve výši 4 704 EUR; na tuto částku však již FÚ nemohl vydat exekuční příkaz, neboť české ministerstvo financí předalo žádost o vymáhání pohledávky až po tomto datu.
Dne 26. 1. 2009 český správce daně zahájil vymáhání pohledávky a vydal exekuční příkaz na přikázání pohledávky na peněžní prostředky dlužníka na účtech vedených u bank a spořitelních a úvěrových družstev.
Vymáhání pohledávky v době průběhu kontrolní akce NKÚ stále pokračovalo.
6.
Český správce daně požádal o mezinárodní spolupráci při vymáhání pohledávky na DPH a nákladech řízení v celkové výši 146 223 742 CZK dne 3. 10. 2006.
České ministerstvo financí zaslalo tuto žádost o vymáhání německé daňové správě až dne 13. 5. 2008.
Německý správce daně dne 8. 9. 2008 převedl českým orgánům prostřednictvím Spolkové banky částku získanou z exekuce finančních prostředků na účtu dlužníka ve výši 17 700 EUR, tj. 439 226 CZK.
Při ověřování objemu vymáhaných pohledávek byla zjištěna chyba při přepočtu vymáhané částky.
Vymáhaná částka 146 223 742 CZK byla přepočtena v kurzu 1 EUR = 25,065 CZK chybně na 583 378 EUR.
Správný přepočet vymáhané částky činí 5 833 781,83 EUR.
Do Německa byla tedy zaslána žádost o vymáhání částky, která byla nižší o 5 250 404 EUR.
7.
Český správce daně dne 1. 3. 2007 odeslal českému ministerstvu financí žádost o vymáhání daňového nedoplatku u českého daňového subjektu, který dlužil na DPH a příslušenství částku 1 970 632 CZK, tj. 79 847 EUR.
České ministerstvo financí odeslalo německé daňové správě žádost až dne 10. 11. 2008.
Německý správce daně dne 4. 2. 2009 vyzval dlužníka k zaplacení nedoplatku.
S ohledem na výrazné poklesy obratu společnosti ve 2. polovině roku 2008 a především v 1. polovině roku 2009 a s tím spojenou likvidační situaci společnosti byly vykonány tyto platby na uhrazení nedoplatku: dne 8. 4. 2009 částka 4 600 EUR, dne 6. 5. 2009 částka 3 000 EUR a dne 16. 6. 2009 částka 2 500 EUR.
Tyto platby byly zaslány na účet správce daně v České republice.
Dne 23. 6. 2009 se dohodl německý správce daně s dlužníkem, že do 30. 6. 2009 zaplatí další splátku ve výši 2 500 EUR.
8.
Žádost o vymáhání pohledávky v celkové výši 398 653 EUR, tj. 9 832 779 CZK, zahrnující i pohledávku na dani z převodu nemovitostí, byla od českého správce daně doručena českému ministerstvu financí dne 22. 5. 2008.
České ministerstvo financí odeslalo žádost o vymáhání německé daňové správě dne 2. 10. 2008.
Dne 3. 4. 2009 obdrželo české ministerstvo financí sdělení německé daňové správy, že žádost byla vrácena německou daňovou správou zpět.
Německá daňová správa odůvodnila vrácení tím, že daň z převodu nemovitostí není daní ve smyslu článku 2 písm. e), f), g) ani písm. h) směrnice Rady č. 2008/55/ES.
Německá daňová správa dále uvedla, že článek 2 písm. g) se týká pohledávek v souvislosti s daní z příjmů a daní z majetku.
Obdobně článek 3 směrnice Rady č. 2008/55/ES platí pro daně z příjmů a z majetku, které jsou vyjmenovány v článku 1 odst. 3 ve spojení s odst. 4 směrnice Rady č. 77/799/EHS.
České ministerstvo financí navrhlo vypracovat a předložit novou žádost o vymáhání s vyloučením nedoplatku na dani z převodu nemovitostí v částce 61 759 CZK a s uvedením nedoplatků na DPH, na dani z příjmů právnických osob a na dani z příjmů fyzických osob, která bude opětovně zaslána německé daňové správě.
České ministerstvo financí obdrželo novou žádost českého správce daně o vymáhání daňových nedoplatků týkající se téhož daňového subjektu, který dluží na dani z příjmů a DPH částku 7 079 735 CZK.
9.
Dne 6. 2. 2006 odeslal český správce daně českému ministerstvu financí žádost, která se týkala vymáhání daňových nedoplatků českého daňového subjektu, jenž dlužil na dani z příjmů fyzických osob a na DPH částku 3 445 782 CZK, tj. 123 328 EUR.
Z této částky připadalo na DPH 1 133 967 CZK.
České ministerstvo financí odeslalo žádost německé daňové správě až dne 18. 4. 2007.
České ministerstvo financí přeposlalo českému správci daně odpověď německé daňové správy ze dne 9. 7. 2007 až dne 11. 11. 2008.
V odpovědi bylo uvedeno, že německý správce daně vydal dne 11. 6. 2007 exekuční příkaz na bankovní konto u banky, která však sdělila, že nemá s daňovým subjektem žádné obchodní vztahy.
Tímto německá daňová správa považovala žádost za vyřízenou.
10.
Dne 26. 9. 2005 odeslal český správce daně českému ministerstvu financí žádost, která se týkala vymáhání daňových nedoplatků na DPH v celkové výši 1 296 845 CZK, tj. 43 591 EUR.
Žádost od českého správce daně byla českému ministerstvu financí doručena dne 10. 10. 2005.
České ministerstvo financí dne 15. 12. 2005 odeslalo žádost německé daňové správě.
Český správce daně před odesláním žádosti o vymáhání provedl exekuci na peněžní prostředky dlužníka na účtech u bank a srážku ze mzdy a zřídil zástavní právo k nemovité věci.
Žádosti o vymáhání předcházela žádost o informace zaslaná německému správci daně dne 16. 3. 2005.
Z odpovědi na žádost o informace, kterou český správce daně obdržel 16. 9. 2005, vyplynulo, že se český daňový subjekt zdržuje v Německu a měl z nepodnikatelské činnosti příjem v částce 8 437 EUR.
České ministerstvo financí obdrželo odpověď na žádost o vymáhání dne 20. 4. 2006, ale přeposlalo ji českému správci daně až dne 12. 2. 2008.
V odpovědi bylo uvedeno, že v Německu nemohlo být zahájeno žádné vymáhací řízení, a to z důvodu platební neschopnosti dlužníka - nebyl u něho zjištěn žádný majetek a jeho příjmy z nepodnikatelské činnosti již podléhaly jinému exekučnímu řízení.
Tímto považovala německá daňová správa žádost o vymáhání za vyřízenou.
4.4.4 Porovnání a vyhodnocení
V oblasti mezinárodní pomoci při vymáhání pohledávek se všechny členské státy EU řídí stejnou evropskou právní úpravou.
Proto je způsob vyřizování žádostí o mezinárodní pomoc při vymáhání pohledávek v České republice a Německu shodný.
NKÚ a BRH provedly srovnání statistik, které oba členské státy odevzdaly za období 2006-2008 Evropské komisi.
Údaje obsažené v těchto statistikách se neshodovaly.
Ve zprávě z roku 2006 doporučila Evropská komise, aby členské státy věnovaly vedení svých statistik zvýšenou pozornost.
Ve zprávě z roku 2009 dospěla Komise k závěru, že se výskyt nesouladů ve statistikách snížil, přestože počet žádostí vzrostl.
Obě SAI pokládají za důležité, aby se otázky statistik znovu projednaly na úrovni EU.
Toto projednání by se mělo zaměřit na to, jak se vyhnout přetrvávajícím nesouladům, jinak nebudou údaje uváděné jednotlivými státy EU ve statistikách spolehlivé a srovnatelné.
Kromě toho se obě SAI shodují v názoru, že spolehlivé statistiky mají vykazovat roční počet žádostí a rovněž povahu předmětných pohledávek (tj. zda se pohledávky týkají DPH, daně z příjmů apod.) i částky pohledávek vymožených jednotlivými členskými státy.
Obě SAI pokládají za důležité, aby Komise poskytovala podrobnější analýzy statistik předkládaných členskými státy, protože to může členským státům pomáhat při posuzování jejich vlastní účinnosti v boji s podvody na DPH.
Skutečnost, že lze vypočítat míru vymožení pohledávek v členění na jednotlivé členské státy, považují obě SAI za užitečnou k tomu, aby členské státy s nižší mírou vymožení zintensivnily své úsilí a snažily se zlepšit míru vymožení pohledávek alespoň na úroveň průměru EU.
Pokud si to některý členský stát bude přát, měla by se Komise na tomto procesu aktivně podílet.
Zejména v letech 2006 a 2007 nepředkládalo české ministerstvo financí místně příslušným správcům daně žádosti o vymáhání pohledávek včas.
Podobná situace byla zjištěna u žádostí o mezinárodní pomoc obdržených od správců daně z České republiky.
Kontrolní akce odhalila, že české ministerstvo financí nepostupovalo v souladu se zákonem č. 191/2004 Sb., o mezinárodní pomoci při vymáhání pohledávek, protože neinformovalo místně příslušný úřad členského státu o dosaženém pokroku při vymáhání do šesti měsíců od data, kdy bylo potvrzeno obdržení žádosti.
4.5 Kontrola velkých daňových subjektů
4.5.1 Kontrola velkých daňových subjektů v České republice
General information
The VAT audit of large tax entities is governed by the same rules as that of other tax entities.
Procesní postup při kontrole VDS vychází ze zákona č. 337/1992 Sb., o správě daní a poplatků.
České ministerstvo financí definovalo VDS jako fyzické či právnické osoby, které byly založeny nebo zřízeny za účelem podnikání a jejichž čistý obrat za zdaňovací období uvedený v přiznání k dani z příjmů fyzických/právnických osob dosáhl částky 2 mld. CZK nebo vyšší.
K zařazení daňového subjektu mezi VDS docházelo po podání daňového přiznání k dani z příjmů za příslušné zdaňovací období, poprvé za rok 2003.
Daňový subjekt přestal být označován jako VDS tehdy, pokud ve třech po sobě následujících zdaňovacích obdobích od konce období, kdy podal daňové přiznání, na základě kterého byl mezi VDS zařazen, jeho čistý obrat za zdaňovací období klesl pod uvedenou hranici.
Daňový subjekt nesměl být vyřazen z evidence VDS bez provedení daňové kontroly alespoň jedné daně za jedno zdaňovací období.
Všechny VDS byly do konce roku 2009 kontrolovány minimálně v pětileté periodicitě.
Od roku 2010 musí být minimálně jednou za 2 roky provedeno písemné vyhodnocení daňového subjektu a zvoleným následným postupem musí být eliminována daňová rizika a jejich negativní dopad na správné stanovení a vybrání daně.
Kontrola FÚ je zaměřena minimálně na jeden druh daně; správce daně zpravidla volí několik zdaňovacích období najednou.
VDS byly kontrolovány odděleními specializovaných kontrol, které jsou zřízeny celkem u 13 FÚ, anebo pracovníky kontrolních oddělení místně příslušných FÚ.
Oddělení specializovaných kontrol provádí daňové kontroly v rámci působnosti stanovené ředitelem finančního ředitelství.
In addition to large tax entity audits, it also examines
• daňové subjekty působící v neobvyklých a specifických oborech podnikání;
• subjekty, u nichž je provedení daňové kontroly odborně a časově extrémně náročné;
• subjekty s rozvětvenou územní a organizační strukturou;
• subjekty, které jsou podezřelé z rozsáhlých daňových úniků;
• subjekty propojené v řetězcích a sítích, u nichž existuje podezření na rozsáhlé daňové úniky a neoprávněné vylákání nadměrných odpočtů.
Počet daňových kontrol provedených odděleními specializovaných kontrol FÚ a výsledky těchto kontrol jsou uvedeny v tabulce č. 3.
České ministerstvo financí navrhlo změnu zákona č. 531/1990 Sb., o územních finančních orgánech, která spočívá ve zřízení specializovaného FÚ s celostátní působností pro vybrané daňové subjekty (mj. pro právnické osoby založené za účelem podnikání, které dosáhly obratu více než 2 mld. CZK).
4.5.2 Kontrola velkých daňových subjektů v Německu
General information
Kontroly DPH u velkých společností se řídí stejnými pravidly jako daňové kontroly obecně, tj. příslušná ustanovení jsou zakotvena v těchto předpisech: • německý fiskální zákoník (AO), • zákon o fiskální správě (FVG), • předpisy o daňových kontrolách (BpO).
V platnosti jsou i další metodické dokumenty.
Německý fiskální zákoník
Zákonná ustanovení týkající se kontroly jsou zakotvena v článcích 193-203 německého fiskálního zákoníku v oddíle IV - Daňová kontrola na místě. Tyto články zejména zakotvují pravidla přípustnosti daňové kontroly na místě (tj. v prostorách podniku), jejich rozsah po stránce předmětu, pravidla pro rozdělení odpovědností, formu a obsah oznámení o kontrole, zásady kontroly, povinnosti daňového subjektu spolupracovat a předpoklady pro provádění závěrečného projednání a sdělení kontrolní zprávy.
Daňové kontroly na místě provádějí odpovědné finanční úřady (článek 195 zákoníku).
Zákon o fiskální správě Podle článku 5.1 bodu 1 ve vazbě na čl. 19 zákona je účast na daňových kontrolách na místě prováděných finančními úřady pro Spolkový ústřední finanční úřad povinná.
Zúčastněné úřady spolu na místě dohodnou povahu a rozsah účasti Spolkového ústředního daňového úřadu na daňových kontrolách.
Kromě toho má Spolkový ústřední daňový úřad právo požadovat, aby konkrétní podniky, které vybere, byly podrobeny kontrole v době, kterou určí.
V takovém případě může vyhlásit pravidla pro provedení a obsah kontroly v prostorách těchto společností.
Předpisy o daňových kontrolách Podle článku 108.7 německé ústavy byly předpisy o daňových kontrolách (německá zkratka BpO 2000) odsouhlaseny Spolkovou radou (Bundesrat, horní komora německého parlamentu, v níž jsou zastoupeny vlády spolkových zemí).
Tyto administrativní předpisy platí pro kontrolu na místě prováděnou finančními úřady spolkových zemí i Spolkovým ústředním daňovým úřadem.
Podniky jsou zatříděny podle velikosti v pravidelných odstupech, a to v souladu s článkem 3 BpO 2000.
Velké podniky podléhají následné kontrole (článek 4.2 BpO).
Podle článku 33.1 BpO 2000 musí každý informovaný finanční úřad vést rejstřík skupin společností tak, jak jsou definovány v BpO 2000.
Metodické pokyny
Vedle výše uvedeného stanoví doplňující metodiku pro daňovou správu následující pokyny:
• Jednotný manuál pro speciální kontroly DPH v Německu ;
• manuál USLO, který stanoví metodiku pro využívání údajů o intrakomunitárních obchodních vztazích vedených v systému VIES;
• manuál ZAUBER, který stanoví metodiku pro využívání databáze ZAUBER;
• pracovní pomůcky pro různé a speciální předměty.
Klasifikace daňových subjektů vychází z kritérií, jako jsou obrat a čistý zisk, s různými limity podle typu podnikání.
Údaje zveřejňuje Spolkové ministerstvo financí.
Jsou vyhodnocovány vždy za tři roky a fixovány na následující tři roky.
Počet společností ke kontrole - nejen velkých podniků - musí být stanoven v pravidelných kontrolních intervalech.
Obecně platí, že kontroly velkých podniků se provádějí průběžně.
Kontroly se obvykle vyhlašují včetně kontrol DPH.
To znamená, že v průběhu kontroly se provedou s konečnou platností kontroly především daně z příjmů, spotřební daně a DPH - tj. kontroly všech typů relevantních daní.
Kontroly DPH mohou provádět buď kontroloři daní, nebo kontroloři DPH.
Realizace se liší a závisí na organizačním uspořádání spolkových zemí.
Počet daňových období pokrytých kontrolami se obvykle pohybuje mezi třemi až pěti lety.
BpO 2000 předpokládají kontrolní období tří let.
Předmětem prověření jsou všechny daně dané společnosti.
4.5.3 Řízení kontroly velkých daňových subjektů
Obě SAI se rozhodly neprověřovat jednotlivé případy provedených kontrol VDS, ale zaměřily se na otázky řízení, aby získaly přehled, jak daňové správy řídí problematiku kontrol DPH u VDS.
Formou dotazníku shromáždily informace od správců daně o oblastech, které považují za zásadní pro řízení této problematiky.
• Jaké statistické záznamy a analýzy, týkající se kontroly DPH u VDS, má k dispozici vedení daňových správ?
Zejména:
• Existují nějaké statistiky nebo evidence míry, v nichž se rozlišuje mezi bojem proti podvodům s DPH a obecně kontrolou DPH?
Česká republika: Ne, systém ADIS při současné datové verzi neumožňuje takové rozlišení.
Německo: Daňová správa nerozlišuje mezi kontrolou navrženou pro boj s podvodem s DPH a obecnou kontrolou DPH.
• Existují nějaké statistiky nebo evidence včasnosti kontrol DPH (ve vazbě na časové období kontrolovaných transakcí)?
Česká republika: Evidence o včasnosti dotazování s relevancí pro intrakomunitární pořizování zboží za vybrané plátce DPH se vykazuje v systému ADIS.
Kromě toho jsou součástí informací evidovaných v systému ADIS rovněž údaje typu, jak dlouho trvalo dotazování.
Německo: Ne, jednotné statistiky na spolkové úrovni pro daňové kontrolory obsahují pouze informace o průměrné době poslední kontroly (informace o roku).
Tento údaj neposkytuje přehled o vybraných kontrolních obdobích s ohledem na jednotlivé podnikatele.
Kontroloři DPH se zaměřují na nejnovější období vyměření daně; mají rovněž právo provádět kontroly VDS.
Statistiky vytvořené na spolkové úrovni pro útvary speciálních kontrol DPH však neposkytují informace týkající se klasifikace daňových subjektů.
• Existují nějaké statistiky nebo evidence o povaze dodatečně vytvořených daňových výnosů, členěné např. podle těchto kritérií:
i. čisté zvýšení daňové povinnosti (např. v případech, kdy daňový subjekt neoprávněně uplatňoval sníženou sazbu DPH místo standardní sazby daně);
ii. pouze nominální zvýšení daňové povinnosti (např. přesun plně kvalifikovaného případu VAT do jiného zdaňovacího období);
iii. dodatečný výběr výnosu daně (zaplacení dlužné splatné dodatečné daně).
Česká republika:
Česká daňová správa sleduje počet provedených ověření daně, objemy dodatečně vyměřené daně členěné podle druhu daně, podle počtu kontrolovaných daňových subjektů a podle počtu kontrolovaných zdaňovacích období.
Ostatní daňové postupy (místní šetření, vytýkací řízení) se sledují shodným způsobem.
Jako samostatný úkol se evidují časové údaje a částky dodatečně zaplacených daní.
Vedou se rovněž statistiky všeobecných dluhů členěné podle druhu daně, avšak nikoli podle deklarované daně nebo daně zjištěné správcem daně.
Německo: Ne, jednotné statistiky na spolkové úrovni pro kontrolory daní a pro útvary speciálních kontrol DPH nerozlišují mezi uvedenými kritérii.
Kromě toho tyto rozdíly nerozlišuje ani většina navštívených daňových správ.
• Jsou evidovány oblasti kontroly, ze kterých plynou vysoké dodatečné výnosy?
Česká republika: Ano, správce daně má právo vybírat plátce daně pro ověřování na základě kritérií, která lze navazovat na vybrané ukazatele ve speciálních oddílech ADIS.
Německo: Neexistují žádné předpisy na spolkové úrovni.
Z toho pak plyne, že jednotné statistky na spolkové úrovni pro kontrolory daní a pro útvary speciálních kontrol DPH takové údaje neposkytují.
Existuje nicméně jeden koordinovaný přístup ministrů financí spolkových zemí a spolkové vlády.
V databázi ZAUBER musí daňoví kontroloři nebo daňoví vyšetřovatelé ze spolkových zemí zapisovat jimi vyměřenou zvýšenou daňovou (DPH) povinnost, jestliže překročí určitou částku.
V takovém případě musí specifikovat např. povahu vyměřeného zvýšení daňové povinnosti.
• Jaká zjištění jsou nejčastější?
Česká republika:
- VDS uplatňují neoprávněný nárok na odpočet daně na vstupu za dodávky a služby:
• které nebyly využity k uskutečňování žádné ekonomické činnosti podle § 72 odst. 1 zákona o DPH;
• které byly využity pro reprezentaci podle § 75 odst. 3 zákona o DPH;
• na základě daňových dokladů, které nesplňovaly požadavky stanovené v § 73 odst. 1 zákona o DPH;
- VDS nedeklarovaly DPH na výstupu podle § 21 odst. 1 zákona o DPH.
Německo: Bylo konstatováno, že neexistují žádné předpisy na spolkové úrovni.
Z toho pak plyne, že jednotné statistky na spolkové úrovni pro kontrolory daní a pro útvary speciálních kontrol DPH takové údaje neposkytují.
Zjištění týkající se DPH nejsou spolkovými zeměmi samostatně evidována, pokud vyplývají z daňových kontrol VDS.
Nicméně v databázi ZAUBER, kam musí daňoví kontroloři nebo daňoví vyšetřovatelé ze spolkových zemí zapisovat jimi vyměřenou zvýšenou daňovou (DPH) povinnost, jestliže překročí určitou částku, je Spolkový ústřední finanční úřad schopen tyto informace analyzovat.
• Provádí daňová správa analýzy oblastí kontroly, ze kterých plyne vysoký „výnos“, a vyvozuje důsledky pro vedení?
Česká republika: Ano, například zahajují celostátní audity zaměřené na rizikové komodity nebo na předmět ekonomické činnosti.
Německo: Neexistují žádné předpisy na spolkové úrovni.
Jednotné statistky na spolkové úrovni pro kontrolory daní a pro útvary speciálních kontrol DPH neposkytují údaje o oblastech auditu, ze kterých plynou vysoké „výnosy“.
Existují různé názory na proces analýzy, stejně jako na řízení případů z hlediska významnosti.
Některé regionální finanční úřady poskytují speciální informace, avšak jejich využití je na vlastní úvaze finančních úřadů.
4.5.4 Porovnání a vyhodnocení
Rozdíly v odpovědích obou členských států ukazují, že Česká republika zajišťuje systém, který shromažďuje množství údajů z uskutečněných daňových kontrol a dále údajů z výkazů účetní závěrky - rozvahy a výkazů zisku a ztráty.
Na základě širokého spektra údajů je Česká republika schopna usměrňovat výběr případů se sklonem k riziku.
Totéž platí o analýze a řízení kontroly DPH obecně.
V roce 2012 se v České republice plánuje zřízení specializovaného finančního úřadu pro správu VDS.
V Německu daňová správa tyto informace neshromažďuje.
Z toho pak vyplývá, že je obtížnější uvedené úkoly plnit obdobným způsobem.
Filozofie Německa však klade větší důraz na výběr jednotlivých případů na základě údajů z předložených daňových přiznání.
Složky řízení rizik budou tudíž posilovány a zdokonalovány.
Na základě adekvátních referenčních poznámek musí být odborně znalí auditoři schopni vyměřit přesnou částku DPH.
Obě SAI se shodují v názoru, že členské státy by měly být schopny zajišťovat odpovídající finanční řízení i odpovídající systém řízení rizik.
To pomůže snižovat výpadky v příjmech z DPH.
Ve výsledku se tak zvýší výnos z výběru DPH a zlepší se i míra odhalování rizik u nespolehlivých podnikatelů.
5. Závěr
Spolupráce obou SAI na paralelních kontrolách správy DPH splnila cíle stanovené NKÚ a BRH.
Obě SAI navzájem lépe poznaly platné systémy v těchto oblastech: • intrakomunitární transakce, • řízení rizik DPH, zejména pokud jde o výběr transakcí se sklonem k riziku, • pomoc při vymáhání pohledávek DPH a • kontrola DPH u velkých daňových subjektů.
Díky vzájemné spolupráci byly odhaleny rozdíly ve strategiích zjišťování případů podvodů s DPH i rozdíly ve výše uvedených oblastech správy DPH v České republice a Německu.
Byla porovnána kontrolní zjištění a na jejich základě byly identifikovány osvědčené praktiky.
Kromě toho obě SAI doufají, že se dosažené výsledky stanou impulzem pro zainteresované strany, aby zahájily diskuzi o přístupech a strategiích uvnitř členských států, mezi nimi i na úrovni Evropské komise.
Mimořádně cenné zkušenosti a znalosti získané ze spolupráce obou SAI mohou posloužit jako povzbuzení pro provádění budoucích kontrolních akcí v oblasti správy DPH.
6. Komuniké
Zpráva byla vyhotovena v českém, anglickém a německém jazyce a podepsána prezidentem Nejvyššího kontrolního úřadu České republiky a prezidentem Spolkového účetního dvora (Bundesrechnungshof) Spolkové republiky Německo.
Ediční uzávěrka: červen 2010.
