Paralelní kontrola správy daně z přidané hodnoty a spotřebních daní mezi Českou republikou a Slovenskou republikou
Úvodní slovo
Tento informační materiál podává přehled o průběhu a výsledcích paralelních kontrolních akcí provedených Nejvyšším kontrolním úřadem a Najvyšším kontrolným úradom Sloven-skej republiky, které byly zaměřeny na oblast správy dané z přidané hodnoty a spotřebních daní.
Spolupráce mezi nejvyššími kontrolními úřady obou zemí byla realizována na základě smlouvy o spolupráci v kontrolní činnosti uzavřené v únoru 2004.
Téma paralelních kontrolních akcí bylo vybráno s ohledem na skutečnost, že nepřímé daně se významným způsobem podílejí na příjmech státních rozpočtů obou zemí.
Konstrukce daně z přidané hodnoty, umožňující vrácení nadměrného odpočtu, poskytuje prostor k daňovým podvodům, resp. únikům.
Vysoké sazby spotřebních daní, zejména u tabáku a tabákových výrobků, lihu a minerálních olejů, znamenají vysoký zisk pro ty, kteří uniknou zdanění nelegálním prodejem tohoto zboží.
Daňové podvody jsou problémem nejen v České republice a Slovenské republice, ale i v ostatních zemích Evropské unie.
Vzhledem k potřebě řešit tuto problematiku komplexně v rámci celé Evropské unie byla nejvyššími kontrolními institucemi členských zemí Evropské unie vytvořena pracovní skupina VAT Working Group, do jejíž činnosti jsou aktivně zapojeny i nejvyš-ší kontrolní úřady obou zemí.
Největší přínos provedených kontrolních akcí lze spatřovat nejen ve výměně zkušeností, ale zejména ve společné snaze identifikovat problémové oblasti správy nepřímých daní s cílem omezit prostor pro daňové úniky.
Získané zkušenosti a poznatky budou využity v rámci plánovaných kontrol nepřímých daní, zaměřených především na zapojení správců daní obou států do systému VIES, umožňujícího kontrolovat pohyb zboží mezi členskými státy Evropské unie.
Zpráva o výsledcích kontroly správy daně z přidané hodnoty a spotřebních daní za období let 2002 a 2003
1. Úvod
Číslo kontroly: (CZ) 04/07 (SK) 18/2004
Předmět kontroly:
(CZ) Daň z přidané hodnoty a spotřební daně
(SK) Kontrola postupu správce daně při správě, kontrole a vymáhání daně z přidané hodnoty a spotřebních daní
Dne 11.2. 2004 byla uzavřena Smlouva o spolupráci v kontrolní činnosti mezi Nejvyšším kontrolním úřadem (dále jen „NKÚ") a Najvyšším kontrolným úradom Slovenskej republiky (dále jen „NKÚ SR"). Předmětem smlouvy byla spolupráce při prováděných paralelních kontrolních akcích „Daň z přidané hodnoty a spotřební daně", zařazené do plánu kontrolní činnosti NKÚ na rok 2004 pod č. 04/07 a „Kontrola postupu správcu dane pri správe, kontrole a vymáhaní dane z pridanej hodnoty a spotrebních daní", zařazené do plánu kontrolní činnosti NKÚ SR pod č. 18/2004.
Spolupráce spočívala ve výměně informací v rozsahu stanoveném uzavřenou smlouvou a ve vypracování společné závěrečné zprávy o výsledku kontrol.
Obě strany se ve smlouvě zavázaly vzájemně si poskytnout informace z veřejných zdrojů, z databáze celní správy a ze spisů daňových subjektů vedených finančními úřady v České republice a daňovými úřady ve Slovenské republice, které smluvní strany nemohly získat při kontrole uplatňování daně z přidané hodnoty a spotřebních daní při dovozu a vývozu ze zdrojů na území příslušného státu.
Kontroly byly provedeny paralelně v období od ledna do srpna 2004.
Na území České republiky (dále jen „ČR") byla kontrola provedena odborem státního rozpočtu a územními odbory jižní Čechy, severovýchodní Čechy, jižní Morava, střední Morava a severní Morava.
Kontrolovanými osobami bylo Generální ředitelství cel a 12 vybraných finančních úřadů: Finanční úřad pro Prahu 1, Finanční úřad pro Prahu 3, Finanční úřad v Českých Budějovicích, Finanční úřad ve Frýdku-Místku, Finanční úřad v Hodoníně, Finanční úřad v Jihlavě, Finanční úřad v Kostelci nad Orlicí, Finanční úřad v Kroměříži, Finanční úřad v Písku, Finanční úřad v Rožnově pod Radhoštěm, Finanční úřad v Ústí nad Orlicí, Finanční úřad ve Velkém Meziříčí.
Kontrola na území Slovenské republiky (dále jen „SR“) byla provedena Sekcí daňové a celní správy NKÚ SR ve spolupráci s Expoziturami NKÚ SR Banská Bystrica a Košice na 10 vybraných daňových úřadech:
Daňový úrad Bratislava pre vybrané daňové subjekty, Daňový úrad Bratislava III, Daňový úrad Trnava, Daňový úrad Pú-chov, Daňový úrad Banská Bystrica I, Daňový úrad Liptovský Mikuláš, Daňový úrad Žilina I, Daňový úrad Žilina II, Daňový úrad Košice I a Daňový úrad Košice IV.
Cíl kontroly
Cílem kontrolních akcí bylo prověřit plnění povinností finančních, resp. daňových úřadů a celních úřadů při správě daně z přidané hodnoty a spotřebních daní se zaměřením na výběr těchto daní při dovozu a vývozu zboží a služeb.
Cílem mezinárodní spolupráce bylo ověření dovozů a vývozů vybraných komodit mezi ČR a SR v celní databázi ČR a celní databázi SR a jejich následné ověření v daňových přiznáních na příslušných finančních, resp. daňových úřadech.
Kontrolovaným obdobím byly roky 2002 a 2003.
2. Rekapitulace výsledků kontroly
2.1. Všeobecné vyhodnocení kontrolní činnosti
V rámci mezinárodní spolupráce NKÚ předal NKÚ SR z celní databáze ČR 22 206 položek jednotných celních deklarací (dále jen „JCD") o dovozech a vývozech zboží mezi ČR a SR a naopak NKÚ SR předal NKÚ z celní databáze SR 30 221 položek JCD.
Bylo provedeno porovnání vytypovaných položek JCD z celní databáze ČR a celní databáze SR.
Z 5 883 vybraných položek JCD z celní databáze ČR bylo přiřazeno celkem 43% souvisejících položek JCD.
Z 12 343 vybraných položek JCD z celní databáze SR bylo přiřazeno celkem 26 % souvisejících položek JCD.
Na základě nepřiřazených položek JCD byl na finančních, resp. daňových úřadech proveden výběr spisů daňových subjektů, u kterých byly vykázané dovozy a vývozy dále ověřovány ve spolupráci s celními správami ČR a SR.
Na základě výměny informací z podkladů celních správ ČR a SR a finančních, resp. daňových úřadů byla na území druhého státu ověřována realizace vykazovaných dovozů a vývozů mezi ČR a SR.
NKÚ a NKÚ SR provedly společnou pilotní kontrolu na hraničním celním přechodu Starý Hrozenkov - Drietoma, při které obě zúčastněné strany úzce spolupracovaly při ověřování správnosti údajů o pohybu zboží mezi ČR a SR.
Kontrola nezjistila nedostatky v evidenci vybraných případů dovozů a vývozů zboží realizovaných v roce 2002.
Mezinárodní spolupráce umožnila prověření obchodních transakcí uskutečněných mezi obchodními partnery z obou států a poukázala na nedostatky v evidenci dovozů a vývozů.
2.2. Shrnutí výsledků kontroly
Kontrola NKÚ a NKÚ SR se v oblasti mezinárodní spolupráce zaměřila na dovozy a vývozy lihu a lihovin, tabáku a tabákových výrobků, počítačů a počítačových komponentů, mobilních telefonů a jejich součástí, případně i dalších druhů zboží.
Na základě kontroly spisů daňových subjektů na vybraných finančních, resp. daňových úřadech NKÚ požádal o ověření realizace vývozů zboží vykázaného na 40 JCD v celkové statistické hodnotě 15 301 093 Kč a NKÚ SR o ověření vývozu ve statistické hodnotě 56 989 Sk.
NKÚ a NKÚ SR zjistily mimo jiné následující skutečnosti:
- obchodní transakce nebyly na obou stranách deklarovány shodným způsobem, což ztěžovalo možnost identifikace odpovídajících dovozů a vývozů v celní databázi ČR a celní databázi SR,
- chybovost v zadávání údajů do celních databází znemožnila identifikovat některé dovozy, resp. vývozy,
- k některým vývozům z ČR nebyly prokázány odpovídající dovozy do SR.
V těchto případech existuje důvodné podezření z fiktivních vývozů zboží za účelem neoprávněného uplatnění odpočtů daně z přidané hodnoty,
- daňové subjekty neplnily některé zákonem stanovené povinnosti při vykazování dovozů a vývozů v daňových přiznáních k dani z přidané hodnoty,
- v činnosti finančních, resp. daňových úřadů při správě daně z přidané hodnoty a spotřebních daní a při jejich součinnosti s celními úřady byly zjištěny nedostatky.
V oblasti daně z přidané hodnoty a spotřebních daní bude i nadále potřeba věnovat pozornost mezinárodnímu obchodu s cílem účinně minimalizovat daňové úniky.
Důležité je zejména zkvalitnění činnosti správců daně při výkonu správy daně z přidané hodnoty.
Základem efektivní kontroly spotřebních daní je kontrola oběhu dokladů, systematická fyzická kontrola zboží a vzájemná výměna informací při dovozu a vývozu zboží.
3. Popis stavu v oblasti daně z přidané hodnoty a spotřebních daní
Daň z přidané hodnoty
Daň z přidané hodnoty (dále jen „DPH") byla vybírána finančními, resp. daňovými úřady ze zdanitelných plnění uskutečněných v tuzemsku a celními úřady při dovozu zboží.
Výnosy daně byly u finančních, resp. daňových úřadů dány rozdílem mezi vybranou vlastní daňovou povinností a vrácenými nadměrnými odpočty DPH.
Výnosy DPH u celních úřadů byly dány výší jimi vybrané daně.
Daň vybraná celními úřady se v souladu se základními principy mechanismu DPH projevovala v odpočtech daně uplatňovaných u finančních, resp. daňových úřadů.
U většiny finančních, resp. daňových úřadů převyšovaly nadměrné odpočty DPH nad daňovou povinností.
DPH je z hlediska příjmů státního rozpočtu jednou ze stěžejních daní, neboť se na daňových příjmech státního rozpočtu ČR v roce 2003 podílela zhruba 31 % a na daňových příjmech státního rozpočtu SR přibližně 42%.
Celkové inkaso DPH v ČR dosáhlo v roce 2003 výše 162,9 mld. Kč.
Finanční a celní úřady vybraly v roce 2003 na DPH celkem 394,3 mld. Kč a vrácené nadměrné odpočty DPH činily celkem 231,4 mld. Kč.
Celkové inkaso DPH v SR dosáhlo v roce 2003 výše 83,8 mld. Sk.
Daňové a celní úřady vybraly v roce 2003 na DPH 187,0 mld. Sk a vrácené nadměrné odpočty DPH činily celkem 103,2 mld. Sk.
Spotřební daně
Výběr spotřebních daní (dále jen „SpD“) prováděly příslušné finanční, resp. daňové úřady a při dovozu výrobků podléhajících SpD celní úřady.
Podíl SpD na daňových příjmech státního rozpočtu v ČR činil v roce 2003 přibližně 16 % a v SR cca 19 %.
Celkové inkaso SpD vybrané v ČR finančními a celními úřady v roce 2003 činilo 85,6 mld. Kč a v SR dosáhlo výše 38,0 mld. Sk.
4. Průběh kontrolní akce
Spolupráce mezi NKÚ a NKÚ SR se uskutečnila ve dvou etapách.
V první etapě bylo provedeno porovnání dovozů a vývozů vybraných komodit z celních databází ČR a SR, ve druhé etapě byly výsledky tohoto porovnání využity při vzájemném ověření realizace vybraných obchodních transakcí mezi ČR a SR a při kontrolách provedených na území obou států.
4.1.
Příprava kontrolní akce
První návrh na spolupráci při paralelních kontrolách DPH a SpD byl prezentován na pracovním setkání zástupců NKÚ a NKÚ SR v dubnu 2003.
V listopadu 2003 se uskutečnila koordinační schůzka, na které byl mj. dohodnut výběr komodit - druhů zboží, které představovaly značné riziko při dodržování celních a daňových předpisů: - líh a lihoviny, položky celního sazebníku č. 2207 a 2208, - tabák a tabákové výrobky, položky celního sazebníku č.2401, 2402 a 2403, - počítače a počítačové komponenty, položky a podpoložky celního sazebníku č. 8471 a 8473 30, - mobilní telefony a jejich příslušenství, podpoložky celního sazebníku č. 8525 20 91, 8525 20 99, 8529 90 40.
Obě strany se dohodly, že výběr daňových subjektů ke kontrole bude proveden: a) z nepřiřazených položek zjištěných porovnáním vývozů a dovozů vybraných komodit mezi ČR a SR, b) ze subjektů uskutečňujících dovozy a vývozy pravidelně nebo jednorázově ve velkém objemu, c) na základě zjištění z kontrol, které provedly vybrané finanční a daňové úřady.
4.2. Porovnávání celních databází ČR a SR
V první etapě byl na vzorku dovozů a vývozů vybraných komodit za měsíc říjen roku 2002 otestován mechanismus vzájemného přiřazování položek JCD evidovaných v celních databázích ČR a SR.
Následně byla porovnána část vývozů z ČR s dovozy do SR za rok 2002 a naopak u vybraných komodit podle celního sazebníku:
- 2207 Ethylalkohol nedenaturovaný s objemovým obsahem alkoholu 80% obj. nebo více; ethylalkohol a ostatní destiláty denaturované, s jakýmkoliv obsahem alkoholu,
- 2208 Ethylalkohol nedenaturovaný s objemovým obsahem alkoholu menším než 80% obj.; destiláty, likéry a jiné lihové nápoje,
- 2401 Nezpracovaný tabák; tabákový odpad,
- 2402 Doutníky (též s odříznutými konci), doutníčky (cigarillos) a cigarety z tabáku nebo tabákových náhražek,
- 2403 Ostatní tabákové výrobky a tabákové náhražky; homogenizovaný nebo rekonstituovaný tabák; tabákové výtažky a tresti (esence),
- 8525 20 91 Vysílací přístroje obsahující přijímací zařízení: Pro celulární síť (mobilní telefony),
- 8525 20 99 Vysílací přístroje obsahující přijímací zařízení: Ostatní,
- 8529 90 40 Části a součásti vhodné pro použití výhradně nebo hlavně s přístroji čísel 8525 až 8528.
Ostatní: Části a součásti přístrojů patřících do podpoložek 8525 10 50, 8525 20 91, 8525 20 99, 8525 40 11 a 8527 90 92.
Položky JCD z celních databází ČR a SR byly vzájemně přiřazovány na základě shody jednotlivých odstavců JCD (např. fakturovaná cena, množství, hmotnost, registrační značka vozidla přepravujícího náklad, datum přechodu státní hranice, položka celního sazebníku atd.).
Výsledky porovnání jsou uvedeny v následujících tabulkách a grafech.
Vzájemné přiřazování jednotlivých dovozů a vývozů ztěžovala mj. skutečnost, že obchodní transakce nebyly na obou stranách deklarovány shodným způsobem.
Například vývoz z ČR, deklarovaný na jedné vývozní JCD byl na území SR deklarován na více dovozních JCD, nebo měla vývozní JCD odlišný počet položek od dovozní JCD.
Dalšími faktory, které měly vliv na úspěšnost přiřazování, byla rozdílná skladba údajů v celních databázích ČR a SR, a také časový posun mezi evidencí vývozů v celní databázi jedné země a evidencí odpovídajících dovozů v celní databázi druhé země.
Výsledky porovnávání byly využity při výběru kontrolních vzorků na kontrolovaných finančních, resp. daňových úřadech.
Přednostně byly vybrány některé daňové subjekty, které uskutečnily dovozy, resp. vývozy mezi ČR a SR, které se nepodařilo identifikovat v obou databázích.
Dále byly pro ověření obchodních operací vykazovaných v daňových přiznáních k DPH vybrány některé daňové subjekty, u kterých byly údaje o dovozech, resp. vývozech mezi ČR a SR v obou databázích nalezeny.
4.3. Pilotní kontrola na hraničním celním přechodu Starý Hrozenkov-Drietoma
Hraniční celní přechod pro výkon pilotní kontroly byl vybrán na základě společné analýzy nepřiřazených položek JCD v celních databázích ČR a SR.
Na základě dvoustranné dohody mezi celními orgány ČR a SR bylo od 1.6.1998 zavedeno na hraničních celních přechodech mezi ČR a SR používání kontrolních listů.
Cílem tohoto opatření bylo v co největší míře eliminovat celní a daňové úniky, zajistit přehled o pohybu dopravních prostředků přepravujících zboží obchodního charakteru v celním prostoru a vytvořit podmínky pro vzájemné porovnání celních evidencí.
Společná pilotní kontrola byla uskutečněna ve dnech 8. 3. 2004 až 26. 3. 2004 a byla zaměřena na prověření tohoto systému celní kontroly.
Postup při používání kontrolních listů na hraničním celním přechodu Starý Hrozenkov-Drietoma:
1) Zvážení vozidla, vystavení kontrolního listu a jeho předání řidiči.
2) Odstavení vozidla ve vyznačeném sektoru na parkovišti.
Celní projednání v odbavovací hale odbavení Policií ČR, Policií SR, Celní správou ČR, Celní správou SR.
Provedení odbavení potvrdily jednotlivé složky otiskem razítka do kontrolního listu.
3) Přistavení vozidla do prostoru provádění fyzické kontroly.
Předložení kontrolního listu, JCD, případně dalších dokladů pracovníkovi celní správy - kontrola provedení všech předepsaných úkonů a dokladů.
Provedení fyzické kontroly příslušnými složkami.
Vypuštění vozidla z celního prostoru.
Pozru: Při dovozu zboží do ČR prováděli vážení vozidla přímo pracovníci Celní správy ČR.
Při dovozu zboží do SR prováděli vážení vozidla pracovníci pověřené právnické osoby.
Vozidla byla po zvážení zaevidována do počítačové evidence.
4.3.1 Kontrolní vzorek
Vývozy z ČR do SR
Kontrolní vzorek byl vybrán na základě analýzy záznamů z celní databáze vývozů ČR v roce 2002.
Složení kontrolního vzorku pro vývozy je uvedeno v tabulce 4.
4.3.2. Kontrolní listy a jejich evidence Vývozy z ČR do SR
Při vývozu z ČR do SR kontrolní listy vydávala a evidovala Celní správa SR.
Celní správa ČR zaznamenávala evidenční čísla těchto kontrolních listů v elektronické databázi vývozů.
Z počtu 453 položek JCD dohledal NKÚ SR 256 případů dovozů do SR podle údajů z celní databáze ČR a SR. Zbylých 197 položek JCD identifikoval NKÚ SR ve spolupráci s pracovníky hraničního celního přechodu Drietoma.
Vývozy ze SR do ČR
Při vývozu ze SR do ČR kontrolní listy vydávala a evidovala Celní správa ČR.
Z celkového počtu 339 položek JCD vybraného kontrolního vzorku NKÚ ve spolupráci s pracovníky hraničního celního přechodu Starý Hrozenkov přiřadil k 295 položkám JCD odpovídající evidenční čísla kontrolních listů.
Zbylých 44 případů identifikovali ve své evidenci pracovníci hraničního celního přechodu Drietoma a vývoz zboží ze SR do ČR potvrdili.
Kontrola NKÚ a NKÚ SR nezjistila nedostatky v evidenci vybraných případů dovozů a vývozů zboží v roce 2002 u hraničního celního přechodu Starý Hrozenkov-Drietoma.
4.4. Vybraná kontrolní zjištění při ověřování obchodních transakcí
V rámci mezinárodní spolupráce byla ověřována realizace dovozů a vývozů mezi ČR a SR z podkladů celních správ a finančních, resp. daňových úřadů na území druhého státu.
U vybraných daňových subjektů bylo ověřeno:
- zda předložené JCD byly zaevidované v celních databázích ČR a SR,
- splnění zákonných podmínek pro uplatnění odpočtu DPH při dovozu, vrácení nadměrného odpočtu DPH a uplatnění osvobození od DPH při vývozu.
Ověřením obchodních transakcí bylo zjištěno:
1. NKÚ SR požádal o ověření realizace vývozu alkoholu ve statistické hodnotě 56 989 Sk.
NKÚ identifikoval v celní databázi ČR odpovídající dovoz ve statistické hodnotě 42 624 Kč.r
2. Společnost zabývající se dovozem a vývozem fotografických přístrojů a příslušenství uplatnila v daňovém přiznání k DPH za měsíc prosinec 2002 nadměrný odpočet DPH ve výši 3 740 664 Kč.
Za účelem kontroly vykázaných vývozů z ČR vybral NKÚ 3 JCD (16 položek) ve statistické hodnotě 1 274 822 Kč.
NKÚ SR identifikoval 3 odpovídající dovozní JCD (17 položek) ve statistické hodnotě 1 724 321 Sk.
DPH byla v SR uhrazena příslušnému celnímu úřadu.
3. Společnost, jejímž předmětem podnikání byl zejména obchod s optickými přístroji, uplatnila v roce 2002 celkový nadměrný odpočet DPH o 4 1 36 000 Kč vyšší, než byla daňová povinnost.
Pro ověření vykazované obchodní činnosti vybral NKÚ vývozní JCD (32 položek) ve statistické hodnotě 7 154 124 Kč.
NKÚ SR zjistil, že této JCD odpovídá dovozní JCD (12 položek) se statistickou hodnotou 9 653 827 Sk.
DPH byla v SR uhrazena příslušnému celnímu úřadu.
4. Společnost zabývající se mj. koupí zboží za účelem jeho dalšího prodeje a prodejem, nevykázala v podaných daňových přiznáních k DPH v letech 2002 a 2003 žádný vývoz zboží.
Podle celní databáze ČR činila statistická hodnota vývozu zboží v roce 2002 celkem 3 439 888 Kč.
Na základě těchto skutečností vybral NKÚ k ověření 5 vývozních JCD (5 položek) v celkové statistické hodnotě 669 839 Kč.
NKÚ SR identifikoval 5 odpovídajících dovozních JCD (5 položek) ve statistické hodnotě 1 012 656 Sk.
Kontrola NKÚ SR na příslušném daňovém úřadu prokázala uskutečnění deklarovaných dovozů a zaplacení DPH.
5. Společnost, jejímž předmětem podnikání byla mj. koupě zboží za účelem jeho dalšího prodeje a prodej, výroba, instalace a opravy elektrických strojů a přístrojů, vykázala v roce 2002 v daňových přiznáních k DPH vývoz zboží v hodnotě 12 966 706 Kč.
Podle celní databáze ČR činila v roce 2002 celková hodnota vývozů 14 474 381 Kč.
NKÚ předložil 17 vývozních JCD (59 položek) v celkové statistické hodnotě 2 975 122 Kč.
NKÚ SR identifikoval v celní databázi SR 13 JCD (50 položek) ve statistické hodnotě 3 621 370 Sk.
V celní databázi SR se nepodařilo identifikovat odpovídající dovozní JCD ke 4 vývozním JCD (9 položek) v celkové statistické hodnotě 399 776 Kč.
Příslušný daňový úřad v SR tyto dovozy ověřil u daňového subjektu.
Daňový subjekt, uvedený na JCD jako dovozce do SR, se v zápise z místního šetření vyjádřil, že dovozy deklarované na českých vývozních JCD nerealizoval.
NKÚ SR proto požádal místné příslušný daňový úřad o provedení daňové kontroly DPH a daně z příjmu právnických osob za zdaňovací období 2002 a 2003.
6. Společnost zabývající se dovozem a prodejem cigaret vyvezla podle celní databáze ČR v roce 2002 tabákové nálepky ve statistické hodnotě 7 338 199 Kč a v roce 2003 ve statistické hodnotě 12 228 545 Kč.
V daňových přiznáních k DPH společnost v letech 2002 a 2003 nevykázala žádný vývoz.
NKÚ vybral k ověření 5 vývozních JCD (5 položek) v celkové statistické hodnotě 2 471 598 Kč.
Ke 4 vývozním JCD (4 položky) v celkové statistické hodnotě 2 246 860 Kč NKÚ SR identifikoval v celní databázi SR 7 JCD (7 položek) ve statistické hodnotě 2 919 514 Sk.
K vývozní JCD (1 položka) ve statistické hodnotě 224 738 Kč se v celní databázi SR nepodařilo přiřadit odpovídající dovoz.
7. Společnost zabývající se poskytováním softwaru nevykázala v daňových přiznáních k DPH za roky 2002 a 2003 vývozy zboží.
Podle celní databáze ČR činila statistická hodnota vývozu zboží v letech 2002 a 2003 celkem 1 630 198 Kč.
NKÚ vybral k ověření v SR 9 JCD (9 položek) v celkové statistické hodnotě 755 588 Kč.
V celní databázi SR NKÚ SR identifikoval 8 JCD (8 položek) ve statistické hodnotě 915 601 Sk.
K vývozní JCD (1 položka) se statistickou hodnotou 68 286 Kč se v celní databázi SR nepodařilo přiřadit odpovídající dovoz.
V uvedených případech se nepodařilo identifikovat v celní databázi SR odpovídající dovozy k 6 JCD ve statistické hodnotě 692 800 Kč.
Z toho:
- ke 2 vývozním JCD z celní databáze ČR ve statistické hodnotě 293 024 Kč se v celní databázi SR nepodařilo identifikovat odpovídající dovozní JCD (viz body 6 a 7).
Vzhledem na určitou chybovost v zadávání údajů do celní databáze nebylo možné identifikovat některé zaevidované dovozy, např. v případech, kdy chyběl název dovozce nebo byla chyba v daňovém identifikačním čísle (dále jen „DIČ").
Proto není možné s určitostí konstatovat, že se uvedené vývozy nerealizovaly.
- ke 4 vývozním JCD z celní databáze ČR nebyly prokázány dovozy odpovídající vývozům z ČR do SR ve statistické hodnotě 399 776 Kč (viz bod 5).
V těchto případech je důvodné podezření z fiktivního vývozu zboží za účelem neoprávněného uplatnění odpočtu DPH.
5. Kontrola dovozů a vývozů zboží a služeb v rámci kontroly vybraných finančních, resp. daňových úřadů
5.1. Kontrolní vzorek
Za účelem prověření plnění povinností daňových subjektů při dovozech a vývozech zboží a služeb a vyhodnocení úrovně spolupráce mezi finančními a celními orgány byly na kontrolovaných finančních, resp. daňových úřadech vybrány spisy daňových subjektů podle následujících kritérií:
1. z celních databází ČR a SR byly vybrány daňové subjekty: a) s nejvyšším objemem dovozu, b) s nejvyšší částkou vyměřené DPH, c) s nejvyšším objemem vývozu,
2. z evidence finančních, resp. daňových úřadů byly vybrány daňové subjekty podle výše: a) uplatněných odpočtů DPH při dovozu, b) uplatněných nadměrných odpočtů DPH, c) nároku na vrácení SpD, d) uplatněného osvobození od DPH při vývozu,
3. daňové subjekty, u kterých byla provedena daňová kontrola.
Výběr vzorku byl proveden bez ohledu na zemi určení se zaměřením na rizikové komodity.
5.2. Kontrolní zjištění v ČR
Přehled dovozů do ČR a vývozů z ČR u rizikových komodit v letech 2002 a 2003 je uveden v následující tabulce:
5.2.1. Kontrola vybraného vzorku na finančních úřadech
NKÚ se na kontrolovaných finančních úřadech zaměřil zejména na:
- postup finančních úřadů při ověřování správnosti vykázané DPH,
- spolupráci finančních úřadů s celní správou,
- porovnání údajů z celní databáze s databází JCD na finančních úřadech se zaměřením na porovnání deklarované hodnoty, uplatnění správné sazby DPH v návaznosti na celní zařazení zboží nebo služby, příp. porovnání údajů na JCD a přiložených fakturách s údaji v celní databázi,
- porovnání údajů z daňových přiznání k DPH o uskutečněných a přijatých plněních ze zahraničí s údaji v databázi JCD na finančních úřadech nebo v celní databázi,
- způsob ověřování nároku na osvobození od DPH při vývozu zboží nebo poskytování služeb do zahraničí,
- porovnání objemu vývozu zboží nebo poskytnutých služeb vykázaných v daňových přiznáních k DPH s údaji z celní databáze.
Databáze JCD na finančních úřadech obsahovala pouze záznamy o těch dovozech a vývozech, u kterých vznikala daňovým subjektům povinnost uvádět dovoz nebo vývoz do daňového přiznání.
Na kontrolovaných finančních úřadech byly prověřeny spisy daňových subjektů, které vykázaly v daňových přiznáních k DPH v letech 2002 a 2003 dovozy v celkové výši 60 396 379 tis. Kč a tomu odpovídající DPH v celkové výši 12 644 052 tis. Kč.
Dále byly zkontrolovány spisy daňových subjektů vykazujících v daňových přiznáních za roky 2002 a 2003 vývozy v celkové hodnotě 47 323 111 tis. Kč.
Daňové subjekty, u kterých byly prověřovány dovozy a vývozy mezi ČR a SR, uskutečnily dle celní databáze ČR v letech 2002 a 2003 dovozy do ČR ze SR s celkovým základem DPH ve výši 3 759 352 tis. Kč, DPH ve výši 767 607 tis. Kč a vývozy z ČR do SR o celkové statistické hodnotě 1 989 090 tis. Kč.
Zjištěné rozdíly mezi záznamy v databázi JCD na finančních úřadech a v celní databázi ČR byly prověřovány následujícím způsobem:
- položky JCD, které chyběly v celní databázi ČR, byly vyžádány přímo na Generálním ředitelství cel ČR,
- u položek JCD, které chyběly v databázi finančních úřadů, bylo ověřeno, zda se nejedná o stornované doklady,
- u položek JCD, u kterých byly zjištěny rozdílné hodnoty mezi celní databází ČR a databází finančních úřadů, byly vyžádány na Generálním ředitelství cel ČR příslušné JCD v písemné podobě včetně přiložených faktur.
Při prověřování bylo zjištěno, že databáze JCD na finančních úřadech neobsahovala například záznamy o dovozních JCD v celkové hodnotě DPH 3 622 tis. Kč a záznamy o vývozních JCD v celkové statistické hodnotě 9 359 tis. Kč.
5.2.1.1. Zjištěné rozdíly
Porovnáním databáze JCD na finančních úřadech a kumulované daňové povinnosti za rok 2002 a rok 2003 v daňových přiznáních k DPH u vybraného vzorku daňových subjektů byly zjištěny následující rozdíly:
Rozdíly v hodnotách byly způsobovány zejména:
- Časovým posunem mezi realizací dovozů a uplatněním nároku na odpočet DPH vyměřené při dovozu zboží.
Daňový subjekt mohl uplatnit nárok na odpočet daně při dovozu zboží do 3 let od konce zdaňovacího období, v němž došlo k propuštění zboží do příslušného režimu, resp. v případě režimu dočasného použití nejpozději do 3 let od konce zdaňovacího období, v němž byl tento režim ukončen.
- Časovým posunem mezi realizací vývozu a okamžikem, kdy daňový subjekt obdržel JCD.
Daňový subjekt byl povinen uvést údaje o realizovaných vývozech osvobozených od povinnosti uplatnit daň na výstupu do daňového přiznání k DPH nejdříve za zdaňovací období, ve kterém zboží vystoupilo z tuzemska, měl-li současně daňový doklad, kterým byla JCD.
- Neplněním povinností daňových subjektů při vykazování dovozů a vývozů v daňových přiznáních k DPH.
Daňové subjekty v některých případech neuváděly do daňových přiznání k DPH správné údaje o dovozech a vývozech.
Vzhledem k tomu, že daňové subjekty nemusely přikládat k podaným daňovým přiznáním k DPH seznamy JCD, byla ztížena kontrola nároku na odpočet DPH nebo osvobození od DPH ze strany finančních úřadů.
5.2.2. Součinnost finančních a celních orgánů
V kontrolovaném období docházelo na základě rozhodnutí celních úřadů k vrácení nebo prominutí dovozního nebo vývozního cla a DPH.
Daňovým subjektům byla zákonem uložena povinnost snížit dříve uplatněný nárok na odpočet DPH o částku daně vrácené celním úřadem, a to v daňovém přiznání za období, ve kterém byla daň vrácena.
Žádný právní předpis neupravoval zasílání informací o změnách ve výši cla a DPH z celních úřadů na finanční úřady.
Některé kontrolované finanční úřady tyto informace dostávaly, avšak nepravidelně nebo se značným časovým zpožděním a pouze od některých celních úřadů.
Jeden kontrolovaný finanční úřad tyto informace nedostával vůbec.
Pokud finanční úřad neobdržel informace o změnách ve výši cla a DPH přímo od celního úřadu, neměl k dispozici údaje potřebné pro kontrolu splnění zákonné povinnosti daňových subjektů.
V roce 2002 vrátily celní úřady DPH v částce více než 319 mil. Kč a v roce 2003 v částce přes 398 mil. Kč.
Výsledky kontroly poukázaly na přetrvávající nedostatky v činnosti správců daně, některé systémové chyby při spolupráci finančních úřadů s orgány celní správy a neplnění některých povinností plátců podávajících daňová přiznání k DPH a SpD.
Při správě DPH a SpD byly zjištěny nedostatky zejména v následujících oblastech:
a) při zrušení registrací k DPH bylo splnění povinnosti plátců odvést DPH z obchodního majetku evidovaného, nebo který měl být evidován ke dni zrušení registrace, u kterého plátce uplatnil odpočet daně, ověřováno pouze ojediněle,
b) finanční úřady důsledně nevyužívaly možnost provést daňovou kontrolu nebo místní šetření.
Tím v některých případech docházelo k nedostatečnému prověření oprávněnosti nároku na odpočet DPH,
c) úřední záznamy a protokoly o ústním jednání neobsahovaly všechny potřebné údaje dokládající oprávněnost uplatňovaných nadměrných odpočtů DPH,
d) finanční úřady dostatečně neověřovaly dovozy a vývozy vykázané v daňových přiznáních k DPH.
5.3. Kontrolní zjištění v SR
5.3.1. Kontrola vybraného vzorku na daňových úřadech
U vybraného vzorku NKÚ SR ověřil nebo daňový úřad provedl daňovou kontrolu za zdaňovací období let 2002 a 2003.
Po analýze podaných daňových přiznání a žádostí o vrácení daně u vybraných daňových subjektů NKÚ SR požádal daňový úřad o zajištění příslušných JCD dokládajících dovoz a vývoz, faktury a doklady o zaplacení daně.
Následně NKÚ SR zkontroloval, zda jsou předložené JCD zaevidované v celní databázi dovozů a vývozů a splnění rozhodujících skutečností a zákonných podmínek při uplatnění odpočtu daně na vstupu z titulu dovozu, při vrácení nadměrného odpočtu DPH, při uplatnění osvobození od daně z titulu vývozu a při vrácení SpD.
NKÚ SR na 10 kontrolovaných daňových úřadech ověřil vybrané případy dovozů a vývozů zboží mezi SR a ČR ve struktuře podle poctu položek JCD a sumy statistických hodnot uvedené v následující tabulce.
Celkem byly zkontrolovány dovozy ve statistické hodnotě 856,2 mil. Sk, což představuje 5,11% z celkové hodnoty dovozů vybraných komodit z ČR do SROV.
Vývozy vybraných komodit byly zkontrolovány v celkové statistické hodnotě 176 mil. Sk, což z celkové hodnoty vývozů vybraných komodit ze SR do ČR představuje 6,87%.
Dále bylo zkontrolováno 618 případů dovozů dalšího zboží a služeb (hlavně bílé techniky, obalové techniky a software) ze států EU do SR v celkové statistické hodnotě 532,8 mil. Sk.
5.3.2. Součinnost daňových a celních orgánů
NKÚ SR kontrolou na daňových úřadech zjistil nesrovnalosti mezi údaji evidovanými v celní databázi SR a údaji vykázanými v konkrétních daňových přiznáních k DPH, např.:
- 2 daňové subjekty (fyzické osoby) uvedly v daňových přiznáních dovozy zboží v celkové hodnotě 1 589 261 Sk, na základě čehož si uplatnily nárok na vrácení nadměrných odpočtů DPH.
Při místních šetřeních provedených na podnět NKÚ SR daňové subjekty nedokázaly prokázat daňovému úřadu oprávněnost uplatnění daně na vstupu příslušnými doklady o uskutečnění dovozů a zaplacení DPH,
- daňový subjekt (s. r. o.) v daňovém přiznání za zdaňovací období leden 2003 deklaroval přijaté zdanitelné plnění v hodnotě 77 167 576 Sk, vývoz zboží v hodnotě 18 006 041 Sk a uplatnil si nadměrný odpočet DPH ve výši 17 157 101 Sk.
Z daňových přiznání k DPH podaných za rok 2003 vyplývá, že rozdíl mezi objemem nákupu a vývozu v hodnotě 59 161 535 Sk, který vznikl v lednu 2003, nebyl během celého roku 2003 vyrovnán.
Ve výše uvedených případech NKÚ SR požádal příslušné daňové úřady o provedení daňové kontroly uplatněných nadměrných odpočtů DPH.
- v dalším případě daňový subjekt (s. r. o.) za zdaňovací období leden až červen 2002 uvedl v daňových přiznáních k DPH vývoz zboží v celkové hodnotě 87 199 Sk.
Ověřením v celní databázi SR bylo zjištěno, že daňový subjekt uskutečnil v uvedeném období vývoz ve statistické hodnotě 296 747 Sk.
Daňový úřad vícenásobně provedl místní šetření v sídle společnosti, přičemž zjistil, že jednatel společnosti (občan Velké Británie) odcestoval a společnost opustila pronajaté prostory bez ukončení nájemní smlouvy v srpnu 2002.
V době výkonu kontroly NKÚ SR správce daně podal orgánům činným v trestním řízení oznámení o podezření ze spáchání trestného činu neodvedení daně.
NKÚ SR na základě výsledků kontroly na vybraných daňových úřadech konstatuje, že největší problémy při výkonu správy a kontroly DPH a SpD se vyskytovaly hlavně v těchto oblastech:
- nevyužívání možnosti provést daňovou kontrolu DPH u problematických daňových subjektů, zejména v případech uplatňování vysoké hodnoty nadměrných odpočtů DPH,
- protokoly z daňové kontroly neobsahovaly soupis kontrolovaných dokladů
- JCD při dovozu a vývozu zboží,
- nedostatečné prověřování vykázaného dovozu a vývozu zboží v daňových přiznáních,
- zdlouhavé řízení správců daní při vydávání rozhodnutí, zejména v rámci vyměřovacího řízení, i s následkem zániku práva na vyměření sankcí,
- nedodržování zákonných podmínek při poskytování odkladů placení daní,
- nekompenzování nedoplatků na DPH ve lhůtě na vrácení nadměrného odpočtu DPH,
- nedostatečné využívání všech forem zabezpečení a vymáhání daňových nedoplatků.
Na základě kontrolou zjištěných nedostatků NKÚ SR požádal příslušné daňové úřady o provedení daňové kontroly DPH se zaměřením na oprávněnost uplatněných nadměrných odpočtů DPH u 14 daňových subjektů.
Na všech kontrolovaných daňových úřadech byla přijata opatření na odstranění kontrolou zjištěných nedostatků, jejichž plnění bude NKÚ SR sledovat a kontrolovat.
6. Závěr
Mezinárodní spolupráce umožnila prověření obchodních transakcí uskutečněných mezi obchodními partnery z obou států a poukázala na nedostatky v evidenci dovozů a vývozů.
Výsledkem kontrol bylo dále zjištění přetrvávajících nedostatků v plnění povinností plátců DPH a SpD, v činnosti finančních, resp. daňových úřadů, v systému spolupráce a výměny informací mezi orgány daňových a celních správ, které v konečném důsledku snižovaly účinnost a efektivnost daňových kontrol.
Ze získaných poznatků také vyplynulo, že finanční úřady v ČR mají k dispozici v rámci daňového informačního systému základní údaje o dovozech a vývozech z celní databáze ČR. V SR neexistuje obdobný systém předávání informací o dovozech a vývozech zboží mezi celní a daňovou správou.
Postup při ověřování výkonu správy DPH a SpD nebyl vzhledem k odlišné právní úpravě a podmínkám na území obou států shodný.
NKÚ ověřoval potřebné údaje z informací získaných u celní správy ČR a z podkladů, které byly k dispozici na kontrolovaných finančních úřadech. NKÚ SR ověřoval uskutečnění obchodních transakcí z dokladů daňových subjektů vyžádaných prostřednictvím daňových úřadů.
V případě zjištění nesrovnalostí požádal daňové úřady o provedení daňových kontrol.
Provedené paralelní kontroly v oblasti DPH a SpD zhodnotily stav správy těchto daní v období před vstupem do Evropské unie a poukázaly na nezbytnost další spolupráce v této oblasti.
Vzájemná spolupráce se bude dále prohlubovat při kontrole činnosti finančních, resp. daňových úřadů v souvislosti s přijetím nového zákona o DPH.
Jednou z nových povinností souvisejících s dodáním zboží do jiných členských států Evropské unie je podání tzv. souhrnného hlášení.
Toto hlášení musí podávat všichni plátci DPH, kteří uskutečnili dodání zboží do jiného členského státu osobě registrované k DPH v jiném členském státě.
Správcům daně je uložena povinnost zadat údaje ze souhrnných hlášení do systému VIES (VAT Information Exchange System), ke kterému mají přístup správci daně z členských států Evropské unie.
Finanční, resp. daňové úřady mají pak možnost porovnávat tyto údaje s údaji uvedenými v podaných daňových přiznáních k DPH.
Tento systém je dále využíván k ověření platnosti DIČ osob registrovaných k DPH, ověřování oprávněnosti uplatněného osvobození od DPH při dodání zboží do jiného členského státu a ke kontrole řádného zdanění zboží.
Realizace paralelních kontrolních akcí ukázala možnosti spolupráce NKÚ a NKÚ SR.
Výsledky těchto kontrolních akcí budou konfrontovány s výstupy připravovaných kontrolních akcí, které se mimo jiné zaměří na prověření systému VIES, jenž má bránit daňovým únikům u tzv. „intrakomunitárních dodávek".
Vzhledem k významu DPH a SpD pro rozpočtové příjmy je potřeba kontrolní činnost zaměřit především na monitorování a identifikaci rizikových oblastí s cílem omezit prostor pro daňové úniky na nepřímých daních.
Komuniké
Tato zpráva byla vyhotovena v českém, anglickém a slovenském jazyce a podepsána viceprezidentem Nejvyššího kontrolního úřadu a předsedou Najvyššieho kontrolného úradu Slovenskej republiky.
