Společná zpráva o paralelních kontrolách výdajů na stavbu dálnice Praha – Drážďany
Úvodní slovo
Bez existence transevropských dopravních sítí by byla jen těžko představitelná moderní, dynamická a především sjednocená Evropa.
Kvalitní dopravní sítě jsou nezbytnou podmínkou pro udržení a zvýšení životní úrovně Evropanů.
Vytváření podmínek pro rychlou, bezpečnou, spolehlivou a levnou dopravu osob i nákladů je významným úkolem pro státní správu.
Jde o úkol velmi náročný jak po organizační a technické, tak i po finanční stránce.
Evropské snahy o udržitelnou mobilitu často a těžko hledají kompromisy se zájmem Evropy na udržení zdravého a pro člověka vhodného životního prostředí.
Stavby dopravní infrastruktury, i díky nezbytným opatřením ve prospěch životního prostředí, jsou stavby finančně náročné.
Uvážené postupy a rozhodování státní správy při přípravě a pořízení dopravních staveb mohou přinést významné úspory veřejných finančních zdrojů, které lze ve prospěch občanů využít jinak.
Jednou z úloh kontrolních institucí je aktivně vyhledávat nedostatky, které vedly k nižší než dosažitelné hospodárnosti, efektivnosti a účelnosti výdajů na stavby dopravní infrastruktury.
Kontrolní instituce by měly státní správu na zjištěné nedostatky nejen upozornit, ale doporučit opatření, která povedou ke zlepšení stavu, ve prospěch občanů, ve prospěch Evropy.
Krátký souhrn
Dvě nejvyšší kontrolní instituce Spolkové republiky Německo a České republiky (dále jen SRN a ČR) Bundesrechnungshof (dále jen „BRH“) a Nejvyšší kontrolní úřad (dále jen „NKÚ“) prováděly v roce 2005 a 2006 paralelní kontroly výdajů na stavbu dálnice Praha – Drážďany (dálnice D 8 v ČR a dálnice A 17 v SRN).
Dálnice jsou propojeny hraničním mostem, který spolufinancují obě země.
Díky spolupráci s NKÚ mohl BRH provést důkladnou kontrolu efektivnosti prostředků vynaložených na výstavbu hraničního mostu.
Na základě úzké spolupráce s BRH získal NKÚ pro srovnávací účely nezbytné údaje o výši německých nákladů na mosty a tunely.
Česká republika a Spolková republika Německo uzavřely v r. 2000 smlouvu o stavbě hraničního mostu.
Podle postupu stavby byl nakonec termín dokončení naplánován na konec roku 2006.
V průběhu zadávání zakázky se ale Ředitelství silnic a dálnic ČR (dále jen „ŘSD“) dopustilo chyb, které vedly k prodloužení doby soutěže a zkrácení doby na výstavbu.
Smlouva se zhotovitelem tak byla podepsána později, než se předpokládalo.
Zhotovitel souhlasil s tím, že most postaví v kratší době a zajistí jeho dokončení v roce 2006.
V důsledku toho však ŘSD muselo akceptovat výrazné zvýšení ceny mostu.
V rámci společných kontrolních prací byly porovnány ceny mostů na dálnicích D 8 a A 17, a to na základě přepočtu na m2 plochy mostní konstrukce.
Statistická analýza cen umožnila identifikovat mosty s vysokými náklady na m2 plochy.
Analýza odhalila, že hraniční most byl nejdražším mostem ve skupině velkých mostů s délkou přes 100 metrů.
Zvýšení ceny bylo možné přisoudit také zpoždění, ke kterému došlo při zakázkovém řízení.
Při analýze nákladů na stavbu tunelů kontroloři zjistili, že ceny tunelů na dálnici D 8 jsou výrazně vyšší než ceny srovnatelných tunelů v SRN.
BRH a NKÚ mají nyní databázi cen mostů a tunelů, na kterou se budou moci spoléhat při budoucích kontrolách efektivnosti prostředků použitých pro účely dopravní infrastruktury.
K výstavbě mostů obě kontrolní instituce doporučují: standardizaci staveb mostů a použití spřažených ocelo-betonových a speciálních konstrukcí pouze v případech, kdy nejsou předpjaté železobetonové mosty adekvátní.
K hlavním znakům spolupráce patřil její týmový duch a neformálnost.
V průběhu paralelní kontroly se kontroloři podíleli o své specifické znalosti a dovednosti.
Úvod
Tato zpráva informuje o průběhu a výsledcích paralelních kontrol finančních prostředků vynaložených na stavbu dálnice spojující Drážďany a Prahu (D 8 v ČR a A 17 v SRN).
Kontroly byly zaměřeny na hospodárnost, efektivnost a účelnost vzniklých výdajů.
Paralelní kontroly prováděl BRH v SRN a NKÚ v ČR.
Paralelní kontroly probíhaly v letech 2005 a 2006.
NKÚ kontroloval hospodárnost, efektivnost a účelnost výdajů ve výši přibližně 20 miliard Kč včetně DPH (přibližně 690 milionů €) na příhraniční úsek dálnice D 8, který má číslo 0807.
Z této částky mělo být podle plánu použito 64 milionů € z evropských fondů (ISPA).
Vedle paralelní kontroly prováděné společně s NKÚ kontroloval BRH přípravu a výstavbu dálnice A 17 v letech 2003 a 2005.
Prostředky vynaložené na výstavbu všech tří úseků dálnice A 17 činily zhruba 670 milionů €, a z toho bude 277 milionů € spolufinancováno z evropských fondů (EFRE).
Dálnice z Prahy do Drážďan je součástí transevropského dopravního koridoru IV. Drážďany – střední a jižní část východní Evropy – Istanbul.
Dálnice D 8 vede z Prahy přes Ústí nad Labem na státní hranici.
Dálnice A 17 vede od státní hranice ČR/SRN do Drážďan.
V době kontroly byly ve výstavbě hraniční úseky obou dálnic.
Tyto úseky byly uvedeny do provozu 21. prosince roku 2006.
Na německé straně je tak dálnice dokončená až do Drážďan, zatímco na české straně dálnice D 8 dokončená není, protože úsek č. 0805 v délce 16,4 km přes České středohoří mezi Řehlovicemi a Lovosicemi je stále v přípravné fázi.
Podle plánu má úsek č. 0805 mezi Prahou a Ústím nad Labem procházet chráněnou krajinnou oblastí České středohoří.
Podle prognóz provedených v ČR v roce 2001 by měla být v r. 2008 na příhraničním úseku č. 0807 dálnice D 8 intenzita provozu 22 940 vozidel za den.
Podle německých prognóz bude v roce 2010 činit intenzita provozu na české hranici celkem asi 25 000 vozidel za den.
SRN a ČR uzavřely v roce 2000 Smlouvu mezi Spolkovou republikou Německo a Českou republikou o propojení německé dálnice A 17 a české dálnice D 8 na společné státní hranici výstavbou hraničního mostu.
Na stavbě mostu se podílejí oba státy, proto byla kontrola stavby tohoto mostu důležitým aspektem paralelních kontrol prováděných oběma kontrolními institucemi.
Spolupráce BRH a NKÚ
Od poloviny roku 2005 jednaly obě nejvyšší kontrolní instituce o úzké spolupráci při kontrole stavby dálnice spojující Prahu a Drážďany.
Obě strany měly k takové spolupráci vážné důvody:
1.
SRN se finančně podílí na stavbě hraničního mostu.
Jeho plánování a výstavba spočívá na ŘSD.
Proto BRH sám neměl možnost provést kontrolu tohoto stavebního projektu.
2.
NKÚ neměl k dispozici srovnávací databázi potřebnou pro posouzení, zda byly finanční prostředky využity hospodárně, pokud se týká celkové úrovně nákladů na mosty a tunely na D 8.
3.
NKÚ se potřeboval ujistit o účelnosti výdajů s přihlédnutím k hlavním technickým parametrům dálnice, zejména uspořádání mostů a tunelů, které by na obou stranách hranice měly umožnit stejnou kvalitu jízdy.
Po přípravných jednáních byla dne 4. ledna 2006 podepsána prezidenty obou nejvyšších kontrolních institucí Dohoda o koordinované kontrole dálnice D 8/A 17.
Společná pracovní jednání kontrolorů BRH a NKÚ probíhala po celý rok 2006 v intervalu přibližně šesti až osmi týdnů.
Na jednáních se řešily aktuální problémy a úkoly, zejména příprava jednotné metodiky kontroly cen mostů a tunelů, výměna zjištění z kontroly stavby hraničního mostu a příprava společných zpráv.
Významným znakem spolupráce byla průběžná výměna informací.
Zatímco BRH prováděl většinu práce na srovnávání technických parametrů mostů a tunelů a zadávacího řízení, NKÚ z větší části připravil metodiku kontroly cen mostů a tunelů.
Použitelné právní normy pro kontrolu ve státní správě se v obou zemích odlišují ve způsobu uzavření kontrolních akcí.
Z těchto důvodů obě nejvyšší kontrolní instituce vypracovaly vlastní kontrolní závěry o svých zjištěních, získaných během svých kontrol.
Tato zpráva odráží výsledky, kterých bylo dosaženo při paralelních kontrolách.
Spolupráce bude ukončena podpisem závěrečného komuniké v prvním pololetí roku 2007.
Stavba hraničního mostu
Česká republika a Spolková republika Německo se ve smlouvě z roku 2000 dohodly na termínu dokončení stavby hraničního mostu podle možností v roce 2005.
Obě strany se pak dohodly na odložení tohoto termínu na konec roku 2006.
Ve funkci investora působilo ŘSD.
SRN se finančně podílí na stavbě mostu ze 42,13 %.
V období až do roku 1999 navrhovalo ŘSD, aby hraniční most měl předpjatou železobetonovou konstrukci.
V roce 1999 po dohodě se svými partnery v Německu odsouhlasilo ŘSD spřaženou ocelo-betonovou konstrukci.
Toto rozhodnutí bylo odůvodněno snížením počtu dvojitých pilířů ze sedmi na pět a následným ekologickým přínosem takového řešení pro údolí.
Srovnávací výpočty provedené ŘSD navíc uvedly, že spřažená ocelo-betonová konstrukce by měla být méně nákladnou variantou.
Ve výpočtech ale byla chyba.
Bylo v nich uvedeno, že nová spřažená ocelo-betonová konstrukce bude dlouhá jen 397 m.
Ve skutečnosti je o 5 % delší.
V průběhu zadávání zakázky na hraniční most se ŘSD dopustilo vážných chyb.
Nepřipravilo zakázkovou dokumentaci, která by adekvátně popisovala kritéria pro posuzování a dílčí kritéria pro srovnávání nabídek.
Tato chyba vedla k tomu, že komise pro posuzování a hodnocení nabídek a generální ředitel hodnotili nabídky subjektivně a problematickým způsobem.
Neúspěšný uchazeč výsledky zakázkového řízení napadl.
Následné šetření Úřadu pro ochranu hospodářské soutěže vedlo k tomu, že smlouva na zadání zakázky na stavbu byla podepsána později, než se původně počítalo.
To znamenalo, že letní stavební sezóna 2004 po vyhodnocení nabídek byla promarněna a doba vyhrazená na výstavbu se zkrátila.
Stavební firma souhlasila s tím, že most postaví za kratší dobu, ale za cenu podstatného zvýšení nákladů.
Nabídnutý postup zahrnoval dvojitou montáž mostního svršku, změnu v konstrukci pilířů a zřízení a vybavení montážních prostor.
Stavební firma nebyla navíc schopna si v potřebném termínu opatřit původně navržený druh oceli.
Nový druh oceli – za cenu vyšší o zhruba 4 miliony €, kterou muselo plně uhradit ŘSD – umožnil zkrácení doby na provedení antikorozní ochrany, což následně umožnilo zkrátit celkovou dobu výstavby hraničního mostu.
Oproti čisté ceně 18,3 milionů €, nabídnuté ve veřejné soutěži, celkové náklady na stavbu hraničního mostu v důsledku zrychleného postupu a dalších úprav ve financování značně vzrostou.
Zkrácená doba vyhrazená na stavební práce vedla ke zvýšení ceny v rozsahu asi 5,9 milionů €.
V současnosti činí částka čistých nákladů kolem 25,9 milionů €, a to bez zohlednění automatického růstu cen (k říjnu 2006).
Porovnání cen mostů a tunelů
Obě nejvyšší kontrolní instituce provedly analýzu cen mostů na dálnicích D 8 a A 17 s cílem identifikovat mosty, jejichž cena byla příliš vysoká, a srovnat ceny mostů na německé a české straně.
Analýza se opírala o metody matematické statistiky.
Dále byly porovnány tunely na D 8 s obdobnými tunely na dálnicích v SRN (A 71, A 38 a A 4).
Na dálnici A 17 podobné tunely nejsou.
Při přípravě této části kontroly bylo důležité přesně identifikovat relevantní ceny.
Obě nejvyšší kontrolní instituce si pro srovnání cen mostů stanovily následující zásady: vycházet ze skutečné ceny zaplacené za most bez daně z přidané hodnoty (sazby DPH se v ČR a SNR liší a podléhají změnám); nebrat v úvahu ceny za speciální základy mostu; přepočíst ceny v Kč na € podle sazby Evropské centrální banky platné k 30. 12. 2005 (Kč 29 = € 1).
Na D 8 i A 17 se vyskytují mosty různých konstrukcí (ocelo-betonové, předpjaté železobetonové, spřažené ocelo-betonové a ocelové) a různých velikostí.
Ve snaze zajistit homogenitu zkoumaných konstrukcí byly mosty rozděleny do skupin podle typu konstrukce.
V rámci těchto skupin byla při analýzách rovněž zohledněna velikost mostu.
Zdaleka nejčastějším typem konstrukce byly na obou stranách hranice mosty betonové (20 mostů na D 8, 36 mostů na A 17).
Analýza se soustředila především na tuto skupinu mostů, neboť početnost souboru umožňovala použití matematicko-statistických metod s vysokou mírou spolehlivosti výsledků.
Kontrolami bylo zjištěno, že ceny za m 2 betonových mostů na D 8 i A 17 závisí na velikosti mostu (jeho délce, ploše): čím větší most, tím nižší cena na m2 mostní konstrukce.
U německých mostů byla přitom závislost ceny na velikosti silnější než u českých (viz níže uvedené grafy).
Byly identifikovány dva betonové mosty na A 17 a čtyři na D 8, jejichž cena je výrazně vyšší.
K vyhledání těchto mostů byla použita jednak metoda umožňující zjištění atypických hodnot v souboru čísel, jednak regresní analýza zohledňující závislost ceny mostu na jeho velikosti (pro určení atypicky drahých mostů je směrodatná vzdálenost od regresní křivky směrem nahoru).
Informace o atypicky vysoké ceně uvedených mostů by však měly být pokládány pouze za ukazatel, na které mosty je třeba se zaměřit.
Aby bylo možné odvodit obecně použitelný závěr, měly by být analyzovány příčiny vysoké ceny v každém identifikovaném případě.
Jednou takovou příčinou může být neefektivní správní opatření, nebo také požadavky na ochranu životního prostředí či jiný přijatelný důvod.
S ohledem na to, že české betonové mosty jsou v průměru delší než německé (viz níže uvedená tabulka), prokázaná negativní závislost ceny mostu na jeho délce by mohla vést k předpokladu, že české mosty by měly být levnější.
Hypotézu o nižších cenách českých betonových mostů podporují také nižší náklady na pracovní sílu ve stavebnictví v ČR ve srovnání se SRN.
Výsledky analýzy však naopak ukazují, že ceny betonových mostů na D 8 jsou vyšší než na A 17.
V průběhu společných jednání byly identifikovány dvě možné příčiny tohoto stavu:
1.
V SRN je většina mostů zadávána jako samostatné zakázky.
Takové zadání umožňuje, aby se soutěže o zakázku zúčastnily malé a střední regionální firmy.
V ČR je mnoho mostů zadáváno jako součást zakázky na část trasy dálnice, která je dlouhá několik kilometrů.
Malé a střední firmy se takové soutěže neúčastní, protože zakázka je pro ně příliš velká.
2.
V ČR je větší variabilita v konstrukcí mostů než v SRN.
NKÚ v této souvislosti zjistil, že o druhu konstrukce mostu se rozhoduje dlouho před jeho stavbou.
Rozhodnutí se přijímá v době, kdy ŘSD překládá žádost o územní rozhodnutí.
ŘSD v této době sice vybírá typy mostů z více variant, ale při rozhodování hraje hospodárnost menší roli.
Obecný závěr o cenách mostů v ČR a SRN by bylo možné vyslovit teprve na základě důkladné analýzy trhu stavebních prací v obou zemích, která by však překračovala rámec této kontrolní akce.
Hraniční most je nejdražším spřaženým ocelobetonovým mostem na D 8 a A 17.
V případě tunelů bylo zjištěno, že ceny tunelů na D 8 jsou dvakrát vyšší než tunelů v SRN.
Porovnání hlavních stavebně-technických parametrů tunelů na D 8 s tunely v SRN ale neprokázalo žádný podstatný rozdíl.
Značné cenové rozdíly by bylo možné přisoudit skutečnosti, že v ČR neexistuje v oboru stavby tunelů žádná skutečná konkurence.
Malý počet tunelů nicméně neumožnil činit obecně použitelné závěry.
Účelnost a efektivnost stavby dálnice Drážďany – Praha
Samostatná ČR vznikla v roce 1993.
Vláda ve stejném roce schválila koncepci rozvoje dálniční sítě.
Dálnice D 8 měla být postupně prodlužována směrem od Prahy ke státní hranici s Německem.
Úsek č. 0805 přes České středohoří měl být pořízen dříve než příhraniční úsek č. 0807.
ČR pořizuje dálnici D 8 v rámci programového financování.
V programu č. 327 220 „Výstavba dálnice D 8 Praha – Ústí nad Labem – státní hranice ČR/SRN“ byly stanoveny dva cíle stavby dálnice D 8:
1.
zlepšit spojení Prahy a Ústí nad Labem – národní cíl;
2.
zlepšit spojení Prahy a Berlína v rámci IV. transevropského dopravního koridoru Berlín – Istanbul – mezinárodní cíl.
Podle programu měla být stavba úseku vedoucího přes České středohoří dokončena v červnu 2008 a stavba hraničního úseku č. 0807 v červnu 2007.
Zde nutno dodat, že termín dokončení není identický s termínem uvedení do provozu.
NKÚ zjistil, že příprava stavby úseku vedoucího přes České středohoří je nyní ve stadiu úředního územního rozhodnutí.
Ekologičtí aktivisté napadli toto rozhodnutí žalobami.
O žalobách není pravomocně rozhodnuto.
Nelze proto vyloučit, že úsek vedoucí přes České středohoří bude dokončen o několik let později, než bylo uvedeno v dokumentaci programu.
V létě 2006 české Ministerstvo dopravy navrhlo odložit termín dokončení úseku č. 0805 na rok 2010.
V důsledku uvedených faktů nedosáhla stavba příhraničního úseku národního cíle – zlepšení spojení mezi Prahou a Ústím nad Labem.
ŘSD provedlo odhad kapitálových výdajů na příhraniční úsek D 8 č. 0807 a úsek č. 0805 přes České středohoří v letech 1999 – 2001.
Odhad do těchto kapitálových výdajů zahrnutých investičních nákladů činí asi 639 milionů € dohromady na oba úseky č. 0805 a č. 0807.
Tabulka 2: Výsledky ekonomického posouzení (EIRR = vnitřní míra výnosnosti)
Všechny uvažované dálnice a rychlostní silnice otevřeny, oba úseky D 8 otevřeny v r. 2007.
Na severní části příhraničního úseku intenzita provozu 18 000 vozidel denně v r. 2010
Všechny uvažované dálnice a rychlostní silnice otevřeny, oba úseky D 8 otevřeny v r. 2007.
Na severní části příhraničního úseku intenzita provozu 22 000 vozidel denně v r. 2010
Všechny uvažované dálnice a rychlostní silnice otevřeny, oba úseky D 8 otevřeny v r. 2007.
Na severní části příhraničního úseku intenzita provozu 25 000 vozidel denně v r. 2010
Ekonomická analýza provedená v roce 2001 vycházela z předpokladu, že příhraniční úsek a úsek přes České středohoří budou dokončeny včas.
V době kontroly je však zřejmé, že úsek přes České středohoří nebude otevřen v původním termínu.
To sníží výše uvedené hodnoty EIRR.
Náklady na oba úseky bez DPH, vyčíslené k 31. 12. 2005, byly 897 milionů €, tj. vyšší o 27,4 % než úroveň nákladů, s kterou pracovala ekonomická analýza v r. 2001.
Existuje ale riziko, že úsek č. 0805 bude veden v jiné, nákladnější trase, což by ovlivnilo výše zmíněnou hranici ekonomické životaschopnosti.
Ekonomická analýza ukázala, že stavba obou úseků dálnice je ekonomicky životaschopná při intenzitě provozu nejméně 18 000 vozidel za den v roce 2010.
Prognóza pro rok 2008 činila 22 940 vozidel, ale studie řešící problematiku objízdných tras za chybějící úsek přes České středohoří počítá s intenzitou provozu 12 600 až 13 750 vozidel za den, což posouvá investici pod hranici ekonomické životaschopnosti.
Při vyšším zatížení objízdných tras za chybějící úsek přes České středohoří existuje vysoká pravděpodobnost kongescí, a tím i zvýšení externích nákladů, s nimiž se nepočítalo při původní ekonomické analýze.
Výše uvedené snížení výnosů a zvýšení nákladů znamená, že nebude dosaženo již tak nízké EIRR, kterou měla mít stavba příhraničního úseku D 8.
Construction of the D 8 border section is therefore inefficient.
Také při stavbě dálnice A 17 docházelo k podobnému překračování nákladů jako v případě těchto dvou úseků na D 8.
V rámci celkového ekonomického posouzení spolkového plánu rozvoje silnic pro dálkovou dopravu na rok 1992 Spolkové ministerstvo dopravy SRN počítalo s náklady asi 320 milionů €.
Výsledný poměr nákladů a výnosů pak byl 4,6.
Mezitím však náklady prudce stouply na asi 670 milionů € a poměr nákladů a výnosů se tím snížil více jak o polovinu.
Vedle paralelní kontroly prováděné společně s NKÚ BRH kontroloval v letech 2003 a 2005 přípravu a výstavbu dálnice A 17.
BRH přitom zjistil, že příslušný schvalovací státní orgán požadoval pro třetí sekci A 17 terénní tunel, který nebyl zapotřebí.
V průběhu kontrolní akce se BRH podařilo spolkové ministerstvo a německou správu pro výstavbu silnic přesvědčit, že tunel není nezbytný.
Výsledem bylo dosažení úspor, které činily jen na stavebních nákladech zhruba 10 milionů € a 0,15 milionu € na ročních provozních nákladech.
Při posuzování první sekce A 17 BRH zjistil, že stavební projekt nebyl náležitě připraven.
Dokládá to následující příklad:
V přípravném stadiu neprovedla správa pro výstavbu silnic průzkum podmínek skalního podloží ve skalách Dölzschen, protože místo bylo obtížně přístupné.
Ten byl proveden až poté, kdy tunelový razicí stroj narazil na skálu.
Testy ukázaly, že skály jsou uvnitř víc zvětralé, než se předpokládalo v průběhu výběrového řízení.
Proto musela být přijata nákladná opatření jako kotvení, injektáže a ochranné sítě proti padání kamenů, která si vyžádala asi 3,3 milionu €.
Ředitelství silnic a dálnic muselo nést náklady nejenom na další mimořádné operace, jako jsou bezpečnostní opatření ve skalách Dölzschen, ale také opatření, která by nebyla potřebná, kdyby byl stavební projekt nejdříve řádně připraven.
Výdaje tohoto druhu zahrnují náklady spojené s přerušením stavebních operací (3,2 milionu €), další školení pracovníků pro vrtání (0,5 milionu €) a rostoucí mzdy a výdaje na zboží v důsledku překročení doby trvání projektu (7 milionů €).
Překročení nákladů tak dosáhlo částky zhruba 10,7 milionů €, které neodpovídala žádná přidaná hodnota.
Na základě ponaučení získaných z tohoto a jiných kontrolovaných projektů požádal BRH spolkové ministerstvo, aby uplatňovalo striktnější vedení při svém dozoru nad pracemi na stavbě silnic.
Spolkové ministerstvo by přitom mělo dát ředitelstvím silnic a dálnic potřebný podnět k zavádění systémů zajištění jakosti.
Přínosy spolupráce pro BRH a NKÚ Spolupráce splnila záměr obou kontrolních institucí.
BRH získal kontrolní poznatky o přípravě, zadání a průběhu stavby hraničního mostu.
Obě nejvyšší kontrolní instituce vybudovaly databázi cen mostů a tunelů, o kterou se budou moci opírat budoucí kontroly.
NKÚ zjistil, že hlavní stavebně-technické parametry mostů, tunelů a trasa dálnice D 8 se neliší od parametrů A 17.
Kontroloři obou institucí zúčastnění na spolupráci získali nové zkušenosti, které mohou využít při dalších kontrolách.
