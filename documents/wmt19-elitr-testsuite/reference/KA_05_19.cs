Zpráva o výsledcích paralelních kontrol správy daně z přidané hodnoty mezi Českou republikou a Slovenskou republikou provedených v roce 2005
Úvodní slovo
Předkládaný materiál informuje o průběhu a výsledcích paralelních kontrol provedených Nejvyšším kontrolním úřadem, Česká republika a Najvyšším kontrolným úradom Slovenskej republiky, které byly zaměřeny na oblast správy daně z přidané hodnoty a využívání informačního systému VIES (Value Added Tax Information Exchange System – Systém na výměnu informací o dani z přidané hodnoty).
V květnu 2004 vstoupily Česká republika a Slovenská republika do Evropské unie, příjmy z daně z přidané hodnoty tudíž ovlivňují nejen státní rozpočty obou zemí, ale i rozpočet Evropské unie jako celku.
Paralelní kontrolní akce byly zaměřeny zejména na kontrolu postupu správců daně při prověřování výše daně z přidané hodnoty odvedené při obchodních transakcích uskutečněných mezi jednotlivými členskými státy Evropské unie.
Zavedení systému VIES umožnilo elektronickou výměnu informací o registraci plátců k dani z přidané hodnoty v jednotlivých členských státech Evropské unie a o obchodních transakcích uskutečněných těmito plátci.
Nesoulad mezi údaji v systému VIES a údaji v daňovém přiznání k dani z přidané hodnoty podaném plátcem by měl správce daně upozornit na podezřelé případy a umožnit odhalení daňových úniků resp. podvodů.
Přínos provedených paralelních kontrol spočíval nejen ve výměně informací o postupu finančních resp. daňových úřadů při správě daně z přidané hodnoty, ale zejména v prověření využívání systému VIES při kontrole uplatňování nároku na osvobození od daně z přidané hodnoty při intrakomunitárních transakcích.
Poznatky získané při realizaci paralelních kontrol jsou přínosem pro rozvoj vzájemné spolupráce a budou využity při uskutečňování dalších paralelních kontrol ve spolupráci s kontrolními institucemi členských států Evropské unie.
Zpráva o výsledcích paralelních kontrol správy daně z přidané hodnoty za období od 1. 5. 2004 do 30. 6. 2005
Úvod
Číslo kontroly: (CZ) 05/19 (SK) 22/2005
Předmět kontroly: (CZ) Správa daně z přidané hodnoty, (SK) Kontrola postupu daňových orgánů při správě, kontrole a vymáhání daně z přidané hodnoty a plnění úloh v rámci systému VIES na výměnu informací mezi členskými státy EU
Nejvyšší kontrolní úřad, Česká republika (dále jen „NKÚ, ČR“) a Najvyšší kontrolný úrad Slovenskej republiky (dále jen „NKÚ SR“) uzavřely dne 12. 9. 2005 Smlouvu o spolupráci v kontrolní činnosti.
Předmětem smlouvy byla spolupráce při prováděných paralelních kontrolních akcích „Správa daně z přidané hodnoty“, zařazené do plánu kontrolní činnosti NKÚ, ČR na rok 2005 pod č. 05/19 a „Kontrola postupu daňových orgánov pri správe, kontrole a vymáhaní dane z pridanej hodnoty a plnenia úloh v rámci systému VIES na výmenu informácií medzi členskými krajinami EÚ“, zařazené do plánu kontrolní činnosti NKÚ SR pod č. 22/2005.
Paralelně prováděné kontrolní akce měly charakter koordinované kontroly.
Výsledek společné koordinované kontroly byl zpracován ve smyslu Evropského vykonávacího nařízení č. 31 pro kontrolní standardy INTOSAI.
Spolupráce spočívala ve výměně informací v rozsahu stanoveném uzavřenou smlouvou a ve vypracování společné závěrečné zprávy o výsledku paralelních kontrol.
Účelem koordinované kontroly bylo ověření vybraných případů dodání a pořízení zboží při podezřelých obchodních transakcích mezi plátci daně z přidané hodnoty z České republiky (dále jen „ČR“) a Slovenské republiky (dále jen „SR“).
Obě strany se smluvně zavázaly vzájemně si poskytnout informace z veřejných zdrojů, z elektronického systému VIES (Value Added Tax Information Exchange System) a údaje o přijatých a odeslaných žádostech k prověření obchodních transakcí mezi ČR a SR.
Kontroly byly provedeny paralelně v období od června do prosince 2005.
Na území ČR byla kontrola provedena odborem státního rozpočtu a územními odbory střední Čechy, severozápadní Čechy, jižní Čechy, jižní Morava, střední Morava a severní Morava.
Kontrolovanými osobami bylo Ministerstvo financí a 12 finančních úřadů: Finanční úřad v Mladé Boleslavi, Finanční úřad v Kolíně, Finanční úřad v Teplicích, Finanční úřad v Karlových Varech, Finanční úřad v Táboře, Finanční úřad Brno III, Finanční úřad ve Znojmě, Finanční úřad ve Zlíně, Finanční úřad v Šumperku, Finanční úřad Ostrava I, Finanční úřad pro Prahu 7 a Finanční úřad pro Prahu 9.
Kontrola na území SR byla provedena Finanční a daňovou sekcí NKÚ SR ve spolupráci s Expoziturami NKÚ SR Banská Bystrica a Košice na 9 vybraných daňových úřadech: Daňový úrad Bratislava I, Daňový úrad Komárno, Daňový úrad Trenčín, Daňový úrad Prievidza, Daňový úrad Zvolen, Daňový úrad Dolný Kubín, Daňový úrad Košice II, Daňový úrad Košice V a Daňový úrad Michalovce.
Cíl kontrol:
Cílem paralelních kontrolních akcí bylo prověřit postup finančních, resp. daňových úřadů při správě daně z přidané hodnoty (dále jen „DPH“) po začlenění ČR a SR do jednotného vnitřního trhu Evropské unie (dále jen „EU“) a prověřit využívání elektronického informačního systému VIES, zejména při kontrole uplatňování nároku na osvobození od DPH.
Kontrolovaným obdobím koordinované kontroly bylo období od 1. 5. 2004 do 30. 6. 2005.
Shrnutí výsledků a vyhodnocení paralelních kontrolních akcí V členských státech EU je zaveden elektronický systém VIES, který umožňuje správcům daně zkontrolovat, zda dodavatel byl oprávněn osvobodit zdanitelné plnění od DPH, a v zemi určení umožňuje prověřit, zda pořizovatel nabyté zboží řádně přiznal a zdanil.
Systém VIES není v rámci EU centralizován, každý členský stát vyvíjí svůj vlastní systém.
Kontrolou byly zjištěny odlišnosti národních systémů VIES v ČR a SR v následujících oblastech:
V souhrnných hlášeních se uvádějí hodnoty dodání zboží do ostatních členských států EU, hodnoty poskytnutých služeb se do souhrnných hlášení neuvádějí.
Údaje ze souhrnných hlášení podaných českými plátci jsou v ČR zpracovávány na úrovni finančních úřadů, kde se porovnávají s údaji o dodáních zboží do jiných členských států EU uvedenými v daňových přiznáních k DPH.
Finanční úřady předávají údaje ze souhrnných hlášení na Ministerstvo financí (CLO), které je zasílá do ostatních členských států EU.
V SR jsou údaje ze souhrnných hlášení podaných slovenskými plátci na daňových úřadech pouze převáděny do elektronické podoby a zpracovávány jsou centrálně na Daňovém ředitelství SR (CLO).
V ČR plátci vykazují hodnotu dodání zboží a hodnotu poskytnutí služeb do jiných členských států EU na samostatných řádcích daňových přiznání k DPH, což umožňuje porovnávat hodnoty uvedené v souhrnných hlášeních s hodnotami dodání zboží dle daňových přiznání k DPH a identifikovat jejich případné rozdíly.
V SR jsou hodnoty dodaného zboží a poskytnutých služeb do jiných členských států EU vykazovány souhrnně na společném řádku daňového přiznání k DPH.
V důsledku toho v SR systém neumožňuje automaticky identifikovat rozdíly mezi hodnotami dodání zboží dle daňových přiznání k DPH a souhrnných hlášení.
Oddělené vykazování hodnot dodání zboží v daňových přiznáních k DPH umožňuje využívat výsledky porovnávání údajů při kontrole osvobození dodávek zboží do EU od DPH.
Doručené údaje ze souhrnných hlášení podaných plátci v ostatních členských státech EU jsou zpracovány na CLO a porovnány s hodnotou pořízení zboží uvedenou plátci z ČR, resp. SR v daňových přiznáních k DPH.
V SR jsou tyto údaje zaslány daňovým úřadům a správci daně sami rozhodnou, které případy rozdílů prověří.
V ČR určí Ministerstvo financí (CLO), které vyčíslené rozdíly mezi hodnotami dodání a pořízení zboží musí správci daně prověřit, a místně příslušným finančním úřadům předá seznam těchto případů.
Tím je zajištěno, že u nejvýznamnějších odchylek bude prověřeno, zda byla DPH při pořízení zboží přiznána ve správné výši.
Kontrola dále upozornila na některé problémy v systému správy DPH komplikace způsobené rozdílným vykazováním intrakomunitárních transakcí (tj. dodání a pořízení zboží uskutečněné plátci z různých členských států EU):
Souhrnná hlášení jsou v EU podávána za každé kalendářní čtvrtletí a maximální lhůta pro zpracování a odeslání údajů do ostatních členských států EU je stanovena na 3 měsíce od konce příslušného čtvrtletí.
Zkrácení období, za které jsou souhrnná hlášení podávána, na jeden měsíc by společně se zkrácením lhůty na jejich zpracování umožnilo dřívější přístup k údajům v systému VIES.
Správci daně by tak mohli účinněji prověřovat, zda byla DPH při intrakomunitárních pořízeních přiznána ve správné výši.
Současně by podávání daňových přiznání k DPH a souhrnných hlášení za stejné zdaňovací období (měsíc) umožnilo rychlejší ověření, zda plátce vykázal v souhrnném hlášení i daňovém přiznání k DPH shodné hodnoty dodání zboží do EU.
Rozdíly mezi hodnotami dodání zboží vykázanými plátci z EU a hodnotami pořízení zboží vykázanými plátci z ČR, resp. SR byly způsobeny mj. odlišným vykazováním údajů o intrakomunitárním dodání a pořízení v jednotlivých členských státech EU.
Jednalo se například o uvádění přijatých záloh do souhrnných hlášení, nebo vykazování intrakomunitárních dodání v souhrnném hlášení dodavatele v jiném čtvrtletí než intrakomunitárních pořízení v daňovém přiznání k DPH pořizovatele.
Sjednocení podmínek pro vykazování těchto údajů v rámci EU by vedlo k zefektivnění kontrolní činnosti daňových správ jednotlivých členských států.
Spolupráce NKÚ, ČR a NKÚ SR byla zaměřena také na prověření vybraných intrakomunitárních transakcí uskutečněných mezi oběma státy.
Společně bylo prověřeno celkem 40 případů obchodních transakcí uskutečněných mezi 29 českými a 32 slovenskými daňovými subjekty, u kterých existovaly pochybnosti o jejich uskutečnění, resp. podezření z daňového úniku na DPH.
NKÚ, ČR a NKÚ SR zjistily mj. následující skutečnosti:
daňové subjekty vykázaly ve svých daňových přiznáních k DPH za účelem neoprávněného získání nadměrného odpočtu DPH uskutečnění intrakomunitárních transakcí, k jejichž realizaci ve skutečnosti nedošlo;
daňové subjekty vykazovaly v rámci karuselových obchodů intrakomunitární dodání, při kterých docházelo k záměrnému několikanásobnému snižování hodnoty dodávek za účelem čerpání nadměrných odpočtů DPH;
dodavatelé vykázali ve svých daňových přiznáních k DPH a souhrnných hlášeních intrakomunitární dodání zboží osvobozené od DPH pořizovatelům, kteří byli tzv. „ztracenými společnostmi“ a daň z pořízeného zboží nepřiznali;
dodavatelé uskutečnili intrakomunitární dodání zboží osvobozené od DPH pro daňové subjekty, které nebyly registrovány k DPH v jiném členském státě.
V těchto případech neměla být dodávka od DPH osvobozena a měla podléhat dani v zemi dodavatele;
dodavatelé vykázali ve svých daňových přiznáních k DPH intrakomunitární dodání ve vyšší hodnotě, než v jaké vykázali pořizovatelé intrakomunitární pořízení, přičemž v některých případech byla DPH přiznána v nesprávné výši.
Z poznatků získaných v kontrolní akci vyplynulo, že systém VIES poskytuje správcům daně informace nezbytné pro kontrolu správného uplatňování DPH při intrakomunitárních transakcích.
Správci daně by měli věnovat zvýšenou pozornost zejména důslednému prověřování rozdílů mezi údaji vykázanými plátci DPH a údaji v systému VIES a využívání veškerých informací v daňových řízeních.
Problematika daně z přidané hodnoty po vstupu ČR a SR do EU
Daň z přidané hodnoty
Dne 1. 5. 2004 se ČR a SR staly členy EU.
Po vstupu do EU byly zrušeny vnitřní hranice a hraniční kontroly pohybu zboží uvnitř území EU.
Správcem DPH byl do 30. 4. 2004 příslušný finanční, resp. daňový úřad, s výjimkou dovozu zboží a příležitostné autobusové dopravy v tuzemsku, kde byl správcem daně celní úřad.
V souvislosti s přijetím nového zákona č. 235/2004 Sb., o dani z přidané hodnoty (dále jen „zákon č. 235/2004 Sb.“), resp. zákona č. 222/2004 Z. z., o dani z pridanej hodnoty (dále jen „zákon č. 222/2004 Z. z.“) přešla správa DPH při pořízení zboží a služeb (dříve dovozů) z jiných členských zemí EU z celních úřadů na finanční, resp. daňové úřady.
Dodáním zboží se v ČR podle ustanovení § 13 zákona č. 235/2004 Sb. rozumí převod práva nakládat se zbožím jako vlastník.
Dodáním zboží z ČR do jiného členského státu EU je dodání zboží, které bylo skutečně odesláno nebo přepraveno do jiného členského státu EU.
Podle ustanovení § 64 zákona č. 235/2004 Sb. se jedná o osvobozené zdanitelné plnění s nárokem na odpočet DPH, pokud je zboží dodáno osobě registrované k DPH v jiném členském státě EU.
Za dodání zboží se v SR podle ustanovení § 8 zákona č. 222/2004 Z. z. považuje dodání hmotného majetku, při kterém dochází ke změně vlastnického práva.
Za dodání zboží se považuje i přemístění zboží, které je ve vlastnictví zdanitelné osoby, z tuzemska do jiného členského státu, pokud je toto zboží odesláno nebo přepraveno touto osobou nebo na její účet do jiného členského státu pro účely jejího podnikání.
Podle ustanovení § 43 zákona č. 222/2004 Z. z. je dodání zboží z tuzemska do jiného členského státu osvobozeno od DPH, pokud je pořizovatel osobou identifikovanou k DPH v jiném členském státě.
Pořízením zboží z jiného členského státu EU se v ČR dle ustanovení § 16 zákona č. 235/2004 Sb. rozumí nabytí práva nakládat jako vlastník se zbožím, které je odesláno nebo přepraveno pořizovateli osobou registrovanou k DPH v jiném členském státě EU.
Český plátce nakupuje zboží za cenu bez DPH a jeho povinností je v ČR přiznat DPH podle ustanovení § 25 zákona č. 235/2004 Sb., při splnění podmínek uvedených v ustanovení § 73 tohoto zákona mu vzniká nárok na odpočet DPH.
Pořízením zboží v tuzemsku z jiného členského státu EU se v SR dle ustanovení § 11 zákona č. 222/2004 Z. z. rozumí nabytí práva nakládat jako vlastník s movitým hmotným majetkem odeslaným nebo přepraveným pořizovateli dodavatelem nebo pořizovatelem nebo na jejich účet do tuzemska z jiného členského státu.
Daňová povinnost v SR vzniká plátci při pořízení zboží v tuzemsku z jiného členského státu podle ustanovení § 20 zákona č. 222/2004 Z.z.
Plátce si může podle ustanovení § 49 zákona č. 222/2004 Z. z. odečíst DPH, pokud je daň jím uplatněna při pořízení zboží v tuzemsku z jiného členského státu podle ustanovení §§ 11 a 11a tohoto zákona.
Třístranným obchodem se rozumí dle ustanovení § 17 zákona č. 235/2004 Sb., resp. § 45 zákona č. 222/2004 Z. z. obchod uzavřený mezi třemi osobami registrovanými k DPH ve třech různých členských státech EU, kdy předmětem obchodu je dodání téhož zboží mezi těmito třemi osobami.
Intrakomunitárními transakcemi se rozumí dodání a pořízení zboží uskutečněné mezi plátci DPH z různých členských států EU.
Celkové objemy intrakomunitárních transakcí, uskutečněných mezi ČR a SR, jsou uvedeny v následující tabulce.
Systém VIES
Za účelem kontroly uplatňování nároku na osvobození od DPH při intrakomunitárních dodáních zboží byl v rámci EU vytvořen systém výměny informací v oblasti DPH.
Jeho součástí je elektronický systém VIES, který umožňuje správcům daně členských států EU zkontrolovat, zda dodavatel byl oprávněn osvobodit zdanitelné plnění od DPH a naopak, zda pořizovatel nabyté zboží řádně přiznal a zdanil.
Informační systém VIES není v rámci EU centralizován.
Každý členský stát vyvíjí svůj vlastní systém VIES.
Národní systémy pracují na společném principu a jsou vzájemně propojeny prostřednictvím společné komunikační sítě EU, tzv. CCN (Common Communication Network; viz schéma níže).
V ČR byl systém VIES propojen s automatizovaným daňovým informačním systémem (dále jen „ADIS“), v SR s aplikačním programovým vybavením daňového informačního systému (dále jen „APV DIS“).
Tyto systémy používají finanční, resp. daňové úřady jako technickou podporu výkonné a řídící činnosti při správě daní a poplatků.
Mezinárodní administrativní spolupráce
Prostřednictvím mezinárodní administrativní spolupráce získává daňová správa každé členské země EU informace o daňových subjektech, které by bez této spolupráce nebyla schopna získat sama.
Hlavním cílem mezinárodní administrativní spolupráce je boj proti daňovým únikům a daňovým ztrátám.
Dle Nařízení Rady (ES) č. 1798/2003 stanoví každý členský stát v rámci vnitřní organizační struktury centrální útvar v oblasti administrativní spolupráce mezi členskými státy EU při správě DPH, tzv. CLO (Central Liaison Office).
V ČR plní úkoly plynoucí z mezinárodní spolupráce Ministerstvo financí – Ústřední finanční a daňové ředitelství, kde bylo zřízeno oddělení Mezinárodní spolupráce při správě DPH (dále jen „MF CLO“).
Funkci CLO v SR plní Daňové ředitelství SR, oddělení mezinárodní administrativní spolupráce (dále jen „DR CLO“).
Tato oddělení mj.komunikují se zahraničními správami EU zejména v oblasti výměny informací v rámci systému VIES, výměny spontánních informací a informací na žádost daňových správ EU, koordinace multilaterálních (simultánních) daňových kontrol, ověřování daňových identifikačních čísel (dále jen „DIČ“) osob registrovaných k DPH v jiných členských státech EU a komunikují s Evropskou komisí.
Za účelem prověření určité intrakomunitární transakce nebo získání dalších informací vztahujících se ke konkrétnímu daňovému subjektu zasílají finanční, resp. daňové úřady prostřednictvím MF CLO, resp. DR CLO do EU žádosti o informace.
Prostřednictvím těchto žádostí získávají od dožádaných členských států informace, které mohou využít pro správné stanovení DPH.
Žádosti o informace jsou mezi CLO členských států EU zasílány většinou v elektronické formě, s použitím standardizovaného formuláře SCAC.
Vybraná kontrolní zjištění při ověřování obchodních transakcí
Spolupráce NKÚ, ČR a NKÚ SR byla zaměřena především na prověření vybraných intrakomunitárních transakcí uskutečněných mezi oběma státy a dále na úroveň využívání informací získaných formou mezinárodní spolupráce finančními, resp. daňovými úřady.
NKÚ, ČR požadoval po NKÚ SR prověřit ve 30 případech obchodní transakce uskutečněné mezi 19 českými a 25 slovenskými daňovými subjekty.
NKÚ SR požadoval po NKÚ, ČR prověřit v 10 případech obchodní transakce uskutečněné mezi 7 slovenskými a 10 českými daňovými subjekty.
Prověřením intrakomunitárních transakcí bylo mj. zjištěno:
o
NKÚ, ČR požádal NKÚ SR o prověření postupu správce daně, kterému byla odeslána odpověď na žádost o informace.
Slovenský daňový úřad požádal prostřednictvím formuláře SCAC o prověření dodání zboží (obuv) ve 3. čtvrtletí 2004 od slovenského plátce v hodnotě 2 847 tis. Sk.
Finanční úřad v ČR odpověděl, že český plátce uvedl pořízení zboží v této hodnotě až v dodatečném daňovém přiznání k DPH a totéž zboží do konce roku 2004 dodal zpět slovenským daňovým subjektům v hodnotě 2 550 tis. Kč.
Na základě mezinárodní spolupráce NKÚ, ČR a NKÚ SR bylo zjištěno, že místně příslušný daňový úřad slovenskému dodavateli uznal v plném rozsahu nárok na nadměrný odpočet DPH vzniklý mj. na základě této dodávky.
Tento daňový úřad neposkytl informace o podezření z reexportu daňovým úřadům místně příslušným odběratelům zboží dovezeného zpět od českého plátce.
Uvedené skutečnosti budou podnětem pro další prověřování obchodních činností v souvislosti s možným karuselovým podvodem.
o
Český správce daně požádal prostřednictvím formuláře SCAC o prověření dodávky technologické linky do SR v hodnotě 4 850 tis. Kč ve 2. čtvrtletí 2004.
Z daňového řízení provedeného v SR vyplynulo, že byla uskutečněna dodávka pouze části technologické linky, komponenty v hodnotě 3 395 tis. Kč nebyly dodány.
NKÚ SR při prověřování tohoto případu zjistil, že DPH z uskutečněného zdanitelného plnění byla slovenským daňovým subjektem přiznaná z částky 4 850 tis. Kč v daňovém přiznání k DPH (dále jen „DAP“) za zdaňovací období 7/2004.
NKÚ, ČR dále zjistil, že český plátce vykázal za uvedené čtvrtletí ve svém DAP nadměrný odpočet DPH ve výši 655 tis. Kč, který vznikl uplatněním odpočtu DPH z nákupu této technologické linky od jiného tuzemského plátce.
Český finanční úřad na základě výsledků šetření dospěl k závěru, že český a slovenský daňový subjekt vytvořily obchodní vztah za účelem neoprávněného získání nadměrného odpočtu DPH, zpochybnil uskutečnění zdanitelného plnění a neuznal českému plátci část nároku na odpočet daně ve výši 647 tis. Kč.
o
Slovenský správce daně požádal v roce 2004 prostřednictvím formuláře SCAC o prověření dodávky zboží (kopírovací stroje) českému plátci v hodnotě 24 246 tis. Sk uskutečněné v prosinci 2002.
Toto zboží slovenský plátce nakoupil v listopadu 2002 v SR od jiného daňového subjektu v hodnotě 29 667 tis. Sk a následně ho prodal českému plátci.
Slovenský daňový subjekt si za příslušné zdaňovací období uplatnil nadměrný odpočet DPH.
V daňovém šetření provedeném v ČR bylo zjištěno, že český daňový subjekt se správcem daně nespolupracuje a DAP za 4. čtvrtletí roku 2002 ani za období následující nepodal.
NKÚ SR zjistil, že slovenský správce daně na základě výsledku daňové kontroly neuznal nárok na nadměrný odpočet ve výši 5 541 tis. Sk uplatněný v DAP za měsíc 11/2002 a stanovil daňovou povinnost ve výši 1 750 tis. Sk.
Zároveň nebylo tomuto daňovému subjektu přiznáno osvobození od DPH z titulu vývozu zboží v prosinci 2002.
o
Český správce daně obdržel od MF CLO příkaz k ověření hodnoty pořízeného zboží za 3. čtvrtletí 2004.
Český plátce měl dle údajů z VIES pořídit ze SR zboží (ředidlo) v hodnotě 3 767 tis. Sk.
Tento daňový subjekt se správcem daně nespolupracoval, DAP nepodal a DPH za měsíce 7 až 12/2004 mu byla vyměřena z moci úřední ve výši 0 Kč.
Český správce daně požádal prostřednictvím formuláře SCAC o prověření, zda se dodávky zboží ze SR do ČR uskutečnily, v jakém množství a ceně (dle faktur).
Slovenský místně příslušný daňový úřad zaslal v odpovědi kopii faktury, nákladní listy a výzvu na zaplacení faktury.
NKÚ SR zjistil, že slovenskému plátci bylo u této dodávky přiznáno osvobození s nárokem na odpočet DPH.
NKÚ, ČR zjistil, že český správce daně odpověď na žádost o informace doručenou ze SR vyhodnotil jako důkazní prostředek prokazující, že společnost pořídila zboží z jiného členského státu EU.
Na základě dalšího šetření požádá finanční úřad v ČR nadřízený orgán o přezkum daňové povinnosti.
o
Slovenská společnost dodávala zboží (dřevotřískové výrobky) mj. americké společnosti, která toto zboží ukládala v ČR ve svobodném celním pásmu.
Provozovatel tohoto svobodného celního pásma byl na fakturách uveden jako příjemce zboží.
V roce 2004 americká společnost např. nakoupila od slovenského plátce dřevotřískové obklady v hodnotě 57 600 USD (při jednotkové ceně 100 USD/kus), které umístila do svobodného celního pásma.
Následně tato společnost převedla vlastnická práva ke zboží na švýcarskou společnost, a to v hodnotě 14 400 USD (jednotková cena 25 USD/kus) a zboží bylo vyvezeno zpět do SR.
Zboží nebylo v ČR vyloženo, ale opustilo na stejném dopravním prostředku prostor svobodného celního pásma.
Slovenský správce daně zahájil u dodavatele zboží pro podezření z karuselových obchodů daňové kontroly jednotlivých zdaňovacích období roků 2004 a 2005.
Prověření uskutečněných transakcí bylo žádáno u českých místně příslušných správců daně prostřednictvím několika formulářů SCAC.
Jednotlivé odpovědi postupně vytvářely obraz o obchodech a potvrzovaly zapojení zúčastněných subjektů ze SR a ČR do karuselových obchodů.
NKÚ, ČR ve spolupráci s NKÚ SR zjistily, že v těchto obchodních vztazích docházelo záměrně k postupnému několikanásobnému snižování hodnoty zboží.
Daňové ředitelství SR učinilo na základě získaných informací závěr, že v tomto případě karuselového obchodu se jedná o volnou tvorbu cen (tj. dovoz podhodnoceného zboží a jeho nadhodnocení tuzemskými společnostmi, které se nacházejí v řetězci mezi dovozcem a vývozcem), která není v SR porušením zákona o DPH.
Při současné legislativě nelze zabránit vyplacení nadměrného odpočtu DPH vývozním společnostem, neboť splňují všechny podmínky zákona na osvobození dodávek od DPH.
o
Českému plátci byla ke dni 12. 7. 2005 zrušena registrace k DPH.
Dne 27. 10. 2005 se tento subjekt na základě dobrovolně podané žádosti o registraci k DPH stal opět plátcem daně.
Český daňový subjekt uvedl do DAP za měsíc 8/2005 (tedy období, kdy nebyl plátcem DPH) hodnotu pořízení zboží (polygrafický tiskařský stroj) ze SR ve výši 1 174 tis. Kč a uplatnil si nárok na odpočet DPH.
Tato hodnota odpovídala dodávce zboží od slovenského plátce ve výši 1 530 tis. Sk, kterou slovenský plátce uvedl v DAP jako dodání zboží do jiného členského státu EU s nárokem na odpočet DPH.
Slovenský správce daně žádal ověřit uvedené dodání prostřednictvím formuláře SCAC, protože slovenský dodavatel neprokázal, jakým způsobem zboží dodané do ČR nabyl.
NKÚ, ČR zjistil, že český plátce se správcem daně nespolupracuje a na adrese uvedené v obchodním rejstříku nesídlí.
V rámci mezinárodní výměny informací bude v ČR místně příslušným správcem daně provedeno místní šetření za účelem prověření údajů.
o
Slovenský plátce uvedl do souhrnného hlášení za 3. čtvrtletí 2004 dodání zboží v hodnotě 956 tis. Sk daňovému subjektu z ČR.
DIČ českého subjektu bylo systémem VIES označeno jako chybné.
Ověřením v databázi plátců bylo zjištěno, že takové DIČ nebylo v ČR nikdy přiděleno.
Dle faktur vystavených slovenským plátcem se jednalo o provedení elektromontážních prací na nemovitosti v ČR, nejednalo se o dodání zboží ze SR do ČR, ale o poskytnutí služeb.
Služby byly fakturovány bez DPH, neboť český subjekt sdělil slovenskému subjektu, že je v ČR registrován jako plátce DPH.
Slovenský správce daně žádal ověřit uvedené skutečnosti prostřednictvím formuláře SCAC.
NKÚ, ČR dotazem u místně příslušného správce daně v ČR zjistil, že daňový subjekt uvedený na fakturách jako odběratel nebyl v ČR nikdy registrován jako plátce DPH, daň z přijatých služeb od slovenského subjektu nepřiznal a nepřiznal ani daň z pořízení zboží.
Místní šetření ani daňová kontrola u českého subjektu provedeny nebyly, jeho současný pobyt není znám.
Na základě mezinárodní výměny informací se český správce daně dozvěděl, že se český daňový subjekt stal přijetím služby plátcem DPH ze zákona.
U slovenského daňového subjektu bude provedena daňová kontrola za 1. až 4. čtvrtletí 2004.
o
Slovenský plátce uvedl do souhrnného hlášení za 3. čtvrtletí 2004 dodání zboží v hodnotě 1 055 tis. Sk českému plátci.
Dle faktur vystavených slovenským plátcem se jednalo o provedení elektromontážních prací na nemovitosti v ČR.
Nejednalo se o dodání zboží ze SR do ČR, ale o poskytnutí služeb.
Slovenský správce daně žádal ověřit uvedené skutečnosti prostřednictvím formuláře SCAC.
NKÚ, ČR dotazem u místně příslušného správce daně v ČR zjistil, že český subjekt byl v době uskutečnění dodávky plátcem DPH a za účelem prověření pořízení zboží z jiných členských států EU ve 3. čtvrtletí 2004 u něj bylo provedeno místní šetření.
Na základě tohoto místního šetření bylo zjištěno, že v daném případě skutečně nešlo o pořízení zboží, ale o pořízení služeb, které také český subjekt vykázal v řádném DAP.
Finanční úřad dále zjistil, že český subjekt následkem špatného postupu při výpočtu DPH neodvedl za zdaňovací období 3. čtvrtletí 2004 DPH ve správné výši.
Daňový subjekt podá dodatečné DAP.
NKÚ SR dotazem u místně příslušného daňového úřadu zjistil, že slovenský plátce chybně uvedl poskytnutí služby v souhrnném hlášení a bude u něj provedena daňová kontrola za 1. až 4. čtvrtletí 2004.
o
Český daňový subjekt se dobrovolně zaregistroval jako plátce DPH od 10. 3. 2004.
Za 1. čtvrtletí 2004 podal DAP s vysokým obratem na vstupu i výstupu.
Místně příslušný správce daně zahájil daňové řízení, subjekt se správcem daně nespolupracoval, proto mu vzhledem k podezření na zapojení do karuselového obchodu byla vyměřena DPH ve výši 0 Kč.
Další DAP již tento plátce nepodal.
Z důvodu neplnění povinností vyplývajících ze zákona mu byla zrušena registrace k DPH ke dni 4. 1. 2005.
Dle údajů ze systému VIES měl tento subjekt pořídit od slovenského plátce ve 3. a 4. čtvrtletí 2004 zboží v hodnotě 7 846 tis. Sk.
Za účelem prověření uskutečnění těchto obchodů odeslal český správce daně do SR dvě žádosti o informace.
NKÚ SR dotazem u místně příslušného daňového úřadu zjistil, že jednatel české společnosti ve svědecké výpovědi popřel uskutečnění prověřovaných transakcí a zpochybnil pravost svého podpisu na fakturách a dalších dokladech.
Na základě provedeného daňového řízení v SR bylo zpochybněno intrakomunitární dodání do ČR vykázané slovenským plátcem.
Plátci nebude uznán nárok na osvobození od DPH a bude mu z výše uvedené částky doměřena DPH.
o
Český plátce měl dle údajů ze systému VIES pořídit v 1. čtvrtletí 2005 ze SR zboží (pracovní oděvy) v celkové hodnotě 39 970 tis. Sk.
Český plátce vykázal v tomto čtvrtletí pořízení zboží z jiného členského státu EU pouze v DAP za měsíc 3/2005, a to v hodnotě 11 292 tis. Kč.
Místně příslušný správce daně provedl u subjektu místní šetření za účelem prověření údajů v tomto DAP.
Protože společnost nepředložila žádné doklady, ani jinak nedoložila uskutečnění zdanitelných plnění, vyměřil jí dne 9. 6. 2005 správce daně DPH ve výši 0 Kč.
Vzhledem k pochybnostem o uskutečnění pořízení zboží odeslal správce daně v květnu 2005 do SR dvě žádosti o informace.
Správce daně v SR měl dle odpovědi na žádosti o informace pochybnosti ohledně uskutečnění obchodních případů, jakož i o realizaci platby.
NKÚ SR bylo sděleno, že slovenský správce daně zaslal DR CLO podnět k provedení simultánních kontrol s daňovou správou ČR, které budou provedeny u zúčastněných subjektů.
V době koordinované kontroly prováděl v ČR místně příslušný správce daně další šetření týkající se českého subjektu a současně probíhalo vyšetřování Policií ČR.
o
Následující 2 případy se týkají společností, které jsou podezřelé ze zapojení do karuselových podvodů.
Transakce se zbožím (pracovní oděvy) byly realizovány mezi ČR a SR ve 4. čtvrtletí 2004 a 1. čtvrtletí 2005.
Slovenský plátce č. 1 dodával zboží českému plátci č. 2.
V ČR bylo poté zboží prodáno plátci č. 3, který jej dodal zpět do SR plátci č. 4 (viz schéma č. 2).
A)
Český plátce č. 2 měl od slovenského plátce č. 1 pořídit ve 4. čtvrtletí 2004 zboží (pracovní oděvy) v hodnotě 4 847 tis. Kč a v 1. čtvrtletí 2005 zboží v hodnotě 17 050 tis. Kč.
Vzhledem k tomu, že pořízení deklarované českým plátcem v DAP neodpovídalo údajům v systému VIES, odeslal místně příslušný správce daně do SR dne 25. 5. 2005 žádost o informace.
Slovenský správce daně v odpovědi vyjádřil pochybnosti o uskutečnění obchodních případů i o realizaci platby.
Dne 8. 6. 2005 byla na MF CLO ze SR doručena žádost o informace, týkající se zboží v hodnotě 16 575 tis. Sk, které měl v prosinci 2004 dodat slovenský plátce č. 1 českému plátci č. 2.
Slovenská strana požadovala prověřit, zda český plátce č. 2 zboží skutečně přijal, přiznal v DAP a odvedl DPH.
Z úředního záznamu, který vypracoval místně příslušný správce daně v ČR, vyplývá, že český plátce č. 2 již delší dobu nesídlí na adrese zapsané v obchodním rejstříku.
Přestože se jednalo o plátce DPH s měsíčním zdaňovacím obdobím, podával DAP za čtvrtletní zdaňovací období.
Vzhledem k této skutečnosti český správce daně nemohl vyměřit DPH.
Uskutečnění zdanitelného plnění mezi slovenským plátcem č. 1 a českým plátcem č. 2 uvedené v žádosti ve výši 16 575 tis. Sk nebylo vzhledem k výše uvedeným skutečnostem možné ověřit.
Český správce daně měl podezření na zapojení obou subjektů do karuselového obchodu za účelem čerpání nadměrného odpočtu DPH.
B)
Český plátce č. 3, zabývající se nákupem a prodejem osobních automobilů, podal za zdaňovací období měsíců 1 a 2/2005 DAP, ve kterých vykázal dodání zboží (pracovní oděvy) slovenskému plátci č. 4 v celkové hodnotě 21 935 tis. Kč.
Tyto pracovní oděvy měl český plátce č. 3 nakoupit od českého plátce č. 2 v období od prosince 2004 do ledna 2005.
Místně příslušný finanční úřad zaslal do SR žádost o informace, jejímž předmětem bylo zejména ověření, zda slovenský plátce č. 4 pořídil od českého plátce č. 3 v prosinci 2004 zboží v hodnotě 1 025 tis. Kč a v 1. čtvrtletí 2005 v hodnotě 21 935 tis. Kč.
Z odpovědi na tuto žádost o informace doručenou ze SR vyplynulo, že v DAP za měsíc 12/2004 slovenský plátce č. 4 uvedl nulovou hodnotu pořízení zboží z jiného členského státu EU a v DAP za měsíce 1 a 2/2005 uvedl hodnotu pořízení zboží z jiného členského státu EU pouze ve výši 1 193 tis. Sk.
Na výzvu k předložení daňových dokladů za zdaňovací období měsíců 10/2004 až 3/2005 slovenský plátce č. 4 nereagoval.
Při místním šetření provedeném v SR bylo zjištěno, že se společnost na adrese uvedené v obchodním rejstříku nenachází.
V odpovědi bylo dále uvedeno, že tento plátce splňuje všechny charakteristiky tzv. „ztracené společnosti“, a proto existuje důvodné podezření z karuselového podvodu.
NKÚ SR bylo sděleno, že slovenský správce daně zaslal DR CLO podnět k provedení simultánních kontrol s daňovou správou ČR, které budou provedeny u zúčastněných daňových subjektů.
V průběhu koordinované kontroly shromažďoval český správce daně podklady, které by potvrdily nebo vyvrátily existenci zboží.
DPH bude doměřena podle výsledku šetření.
Případem se rovněž zabývá Policie ČR.
Průběh kontrolní akce
V rámci přípravy paralelních kontrolních akcí se uskutečnila v první polovině července 2005 koordinační schůzka zástupců NKÚ, ČR se zástupci NKÚ SR.
Účastníci této schůzky se seznámili s legislativní úpravou v oblasti DPH v obou státech a začleněním elektronického systému VIES do národních databází.
Výsledkem jednání byla specifikace rozsahu spolupráce a stanovení podmínek pro výběr kontrolních vzorků.
Obě strany se dohodly, že spolupráce se zaměří na tyto oblasti: a) ověřování platnosti a správnosti DIČ osob registrovaných k DPH v ČR, resp. SR při intrakomunitárních dodáních; b) prověřování údajů o intrakomunitárních pořízeních uvedených v DAP plátci v ČR s využitím informací ze souhrnných hlášení (dále jen „SH“) plátců ze SR obsažených v systému VIES, a naopak; c) výměna informací mezi daňovými správami v ČR a v SR o uskutečněných obchodních transakcích.
Dále bylo dohodnuto, že výběr daňových subjektů ke kontrole bude proveden v návaznosti na objem intrakomunitárních dodávek mezi ČR a SR a dle počtu žádostí o mezinárodní spolupráci odeslaných a přijatých mezi ČR a SR prostřednictvím formuláře SCAC.
5.1 Intrakomunitární transakce
Postup zpracování informací daňovými správami ČR a SR při intrakomunitárním dodání a pořízení zboží znázorňuje následující schéma.
5.1.1 Intrakomunitární dodání
Pokud plátce DPH uskutečňuje intrakomunitární dodání, je povinen do 25. dne po skončení kalendářního čtvrtletí podat SH.
Plátce v ČR uvádí v SH souhrnné informace o jím uskutečněných dodáních zboží do jiného členského státu EU osvobozených od DPH za předchozí kalendářní čtvrtletí.
Plátce v SR je do SH povinen uvést hodnotu zboží, které bylo osvobozeno od daně a dodáno z tuzemska do jiných členských států EU za období kalendářního čtvrtletí.
Údaje o hodnotě dodaného zboží se uvádějí v SH vždy v české, resp. ve slovenské měně v členění podle jednotlivých daňových subjektů s uvedením jejich DIČ, pod kterým byly registrovány ve své zemi.
Údaje o službách se do SH neuvádějí.
Jestliže plátce v ČR zjistí, že v SH uvedl chybné údaje, je povinen podat následné SH.
V případě, že plátce v SR zjistí, že údaje uvedené v SH byly neúplné nebo nesprávné, podá před uplynutím lhůty pro podání SH opravné SH, po uplynutí této lhůty je povinen podat dodatečné SH.
Systém VIES umožňuje výměnu informací o registračních údajích plátců registrovaných k DPH v členských státech EU.
Plátci z ČR, resp. SR si mohou ověřit, zda je DIČ příslušného pořizovatele registrováno v daném členském státě EU.
Údaje z podaných SH jsou na MF CLO, resp. DR CLO systémem VIES seskupeny podle jednotlivých DIČ pořizovatelů.
Vytvoří se souhrnná hodnota všech dodávek pro každé DIČ pořizovatele a kód způsobu plnění od všech jeho českých, resp. slovenských dodavatelů, tzv. soubory L1QD.
Data ze souborů L1QD se odešlou do příslušných členských států EU nejpozději do tří měsíců od konce čtvrtletí, ke kterému se údaje vztahují.
Celková hodnota intrakomunitárních plnění mezi ČR a SR (ze souborů L1QD) je uvedena v následující tabulce.
Jestliže systém VIES v jiném členském státě zjistí v zaslaných souborech L1QD chybné DIČ pořizovatele, vygeneruje tzv. zprávu O_MCTL, která obsahuje všechna chybná DIČ s uvedením typu chyby.
Tato zpráva je následně zaslána na MF CLO, resp. DR CLO.
Zpráva O_MCTL může obsahovat 4 typy chyb: formálně chybné DIČ, DIČ není v daném státě evidováno nebo nebylo nikdy přiděleno, pořizovatel s určitým DIČ nebyl plátcem DPH v daném čtvrtletí, registrace k DPH pořizovatele byla ukončena v průběhu čtvrtletí.
V ČR předává MF CLO údaje z přijatých zpráv O_MCTL finančním úřadům.
Pokud je chybné DIČ plátce z EU použito v některém z odeslaných řádků SH nebo následných SH, je na příslušném finančním úřadě systémem ADIS vygenerováno tzv. „Oznámení o pochybnosti k VAT ID“.
Finanční úřad prověří, zda k realizaci dodávky plátci zaregistrovanému k DPH v jiném členském státě EU skutečně došlo a zaznamená do systému výsledek ověření.
V SR zpracuje DR CLO v systému VIES všechny zprávy O_MCTL a elektronicky je zašle na místně příslušné daňové úřady společně s identifikací plátců daně, kteří ve svých SH uvedli chybné DIČ.
Daňové úřady následně vyzývají plátce k podání dodatečného SH a uvedení platných DIČ, resp. daňový úřad při nahlášení neplatného DIČ v podaném SH prověří dodávku zboží u příslušného plátce.
Údaje o počtu chybných DIČ vztahující se k intrakomunitárním transakcím uskutečněným mezi ČR a SR jsou uvedeny v následující tabulce.
Z celkového počtu 41 728 DIČ českých plátců, uvedených v SH slovenských plátců v období od 2. čtvrtletí 2004 do 1. čtvrtletí 2005, bylo 929 chybných DIČ, tj. 2,23 %.
Z celkového počtu 62 997 DIČ slovenských plátců, uvedených v SH českých plátců ve stejném období, bylo 416 chybných DIČ, tj. 0,66 %.
Při vykazování intrakomunitárních transakcí uskutečněných mezi ČR a SR uváděli čeští plátci DPH ve svých SH v průměru méně chybných DIČ než plátci ze SR.
Při prověřování činnosti finančních, resp. daňových úřadů bylo zjištěno, že systém VIES neposkytoval ve všech případech aktuální informace o platnosti registrací daňových subjektů k DPH.
Např.: 
- ačkoliv na dotaz správce daně v ČR systém VIES potvrdil platnost registrace daňového subjektu ve 4. čtvrtletí 2004, byla následně vygenerována zpráva O_MCTL z důvodu ukončení registrace plátce v tomto čtvrtletí.
Šetřením bylo zjištěno, že k ukončení registrace došlo až ke dni 1. 1. 2005;
- NKÚ SR dále zjistil, že 6 daňových subjektů podalo SH, ve kterých byla uvedena chybná DIČ, ale zprávy O_MCTL tato DIČ neobsahovaly.
V SR se podaná SH převedou na daňových úřadech do elektronické podoby a údaje z nich se odešlou na DR CLO.
Po následném zpracování těchto údajů v systému VIES zašle DR CLO na příslušné daňové úřady tzv. rozpisy chyb v SH podaných daňovými subjekty za příslušná čtvrtletí.
NKÚ SR porovnal údaje o výskytu chybných údajů v SH k 26. 7. 2005 (tj. údaje zpracované před začátkem výkonu kontroly) a k 2. 2. 2006 (tj. údaje zpracované po ukončení výkonu kontroly).
Porovnání údajů obsahuje následující tabulka.
Z výše uvedených údajů je patrné, že kontrola NKÚ SR měla vliv nejen na snížení počtu SH s chybným DIČ (průměrně o 199 SH za čtvrtletí), ale i na snížení počtu neopravených chyb v SH (průměrně o 431 chyb za čtvrtletí).
V ČR je na finančních úřadech porovnávána hodnota intrakomunitárních dodání uvedená plátcem v příslušných řádcích DAP s hodnotou intrakomunitárních dodání uvedenou tímto plátcem ve čtvrtletním SH.
Systém ADIS automaticky indikuje rozdíly mezi těmito hodnotami.
Správce daně by měl rozdíly prověřit, případné nejasnosti odstranit a získané údaje využít při stanovení daňové povinnosti.
NKÚ, ČR zjistil, že kontrolované finanční úřady tyto rozdíly ve 27 případech neověřily.
Celkový rozdíl mezi hodnotami uvedenými v SH a DAP činil v těchto případech 537 231 tis. Kč.
Od 3. čtvrtletí 2004 umožňoval systém ADIS správci daně v ČR považovat rozdíl mezi hodnotami uvedenými v SH a DAP ve výši do 0,5 % celkové hodnoty intrakomunitárních dodání dle SH za shodu a nastavit ji v systému ADIS.
U plátců s velkým objemem intrakomunitárních dodání za jedno čtvrtletí představuje 0,5 % hodnoty nezanedbatelnou částku, proto by správci daně v těchto případech neměli nastavovat shodu SH a DAP bez objasnění příčin rozdílů.
Např. správce daně bez prověření nastavil shodu v případě rozdílu hodnot ve výši 1 561 tis. Kč.
Prověřování rozdílů v ČR a SR komplikovala skutečnost, že SH za každé kalendářní čtvrtletí podávali plátci do 25 dnů po skončení tohoto čtvrtletí.
Správci daně nemohli u plátců s měsíčním zdaňovacím obdobím v době podání DAP za první dva měsíce kalendářního čtvrtletí porovnat hodnoty intrakomunitárních dodání uvedené v těchto DAP s hodnotami dle SH.
Správci daně se v těchto případech dozvěděli o případném nesouladu údajů v DAP a SH až v době, kdy byla daňová povinnost nebo nadměrný odpočet DPH vyměřen, příp. vrácen.
5.1.2 Intrakomunitární pořízení
Systém VIES poskytuje mj. informace o hodnotách intrakomunitárních transakcí uskutečněných v rámci členských států EU.
Pořízení zboží v ČR
V ČR jsou doručená data ze SH podaných plátci z ostatních členských států EU (doručené L1QD) zpracována MF CLO.
Při zpracování jsou údaje přepočteny minimálními a maximálními denními měnovými kursy České národní banky za příslušné období a poté jsou porovnány s hodnotou pořízení uvedenou českými plátci v DAP za příslušné čtvrtletí.
Hodnota pořízení zboží vykázaná plátci v DAP by se měla pohybovat v rozmezí minimální a maximální přepočtené hodnoty L1QD (hodnoty L1min a L1max).
Pokud je hodnota vykázaná v DAP nižší než hodnota L1min, je pro plátce s nejvýznamnějšími nesrovnalostmi vygenerován tzv. příkaz k ověření.
Příkazy k ověření pořízení zboží jsou upozorněním na problematické daňové subjekty a jsou předány na místně příslušné finanční úřady, které musí předané údaje prošetřit.
Počet příkazů k ověření týkajících se kontrolovaných finančních úřadů v ČR je uveden v následující tabulce.
NKÚ, ČR zjistil, že kontrolované finanční úřady ve 33 případech neprověřily nesrovnalosti v hodnotách intrakomunitárních pořízení, na které poukazovaly doručené příkazy k ověření.
Celkový rozdíl mezi hodnotami uvedenými v SH plátců z jiných členských států EU a DAP českých plátců činil v těchto případech nejméně 148 319 tis. Kč.
NKÚ, ČR vybral ke kontrole 533 spisů daňových subjektů, k nimž kontrolované finanční úřady obdržely od MF CLO příkaz k ověření.
Kontrolou byly zjištěny následující nejčastější příčiny rozdílů mezi hodnotami uvedenými v DAP pořizovatele a v SH dodavatele: na straně pořizovatele (český plátce) ve 263 případech pořizovatel neuvedl pořízení zboží v řádném DAP, v 93 případech plátce přiznal pořízení zboží v jiném zdaňovacím období, než ve kterém měl povinnost přiznat daň, v 6 případech uvedl pořizovatel hodnotu pořízeného zboží do nesprávného řádku DAP, na straně dodavatele (plátce z EU) v 88 případech plátci z EU do svých SH zahrnuli i hodnoty poskytnutých služeb českému plátci, z toho v 54 případech se jednalo o plátce ze SR, v 39 případech dodavatelé zahrnuli do SH dodání zboží v jiném zdaňovacím období než pořizovatelé z ČR do svých DAP, ve 22 případech dodavatelé uvedli v SH nesprávné DIČ českého plátce, v 16 případech dodavatelé uvedli v SH chybné hodnoty dodání zboží, ve 12 případech dodavatelé zahrnuli do SH hodnotu zboží dodaného do ČR před 1. 5. 2004, v 5 případech dodavatelé zahrnuli do SH hodnotu přijatých záloh.
Na straně plátců ze SR docházelo nejčastěji k chybnému zahrnutí hodnoty poskytnutých služeb do SH.
Na kontrolovaných finančních úřadech bylo zjištěno 54 takových případů.
Např. při prošetřování příkazu k ověření bylo zjištěno, že rozdíl v hodnotě 10 974 tis. Kč vznikl tím, že slovenský plátce uvedl do SH za 1. čtvrtletí 2005 poskytnutí služeb (stavební práce a dodání zboží včetně montáže na území ČR).
Dalším důvodem rozdílů bylo zahrnutí hodnot přijatých záloh do SH, např. 2 slovenští plátci uvedli v SH přijaté zálohy od českých plátců, následkem čehož byl vygenerován příkaz k ověření rozdílu ve výši 3 580 tis. Kč.
Příkazy k ověření pořízeného zboží jsou generovány za jedno čtvrtletí pouze jednou.
V případech, kdy následně dojde v členských státech EU ke změně údajů ze SH, jako je např. změna odběratele zboží v ČR nebo zvýšená hodnota dodání zboží do ČR, se nové příkazy k ověření negenerují.
Vzhledem k tomu, že systém VIES na tyto změny automaticky neupozorňuje, nemusí se místně příslušný správce daně pořizovatele zboží bez jiného podnětu o skutečnostech rozhodných pro správné stanovení daňové povinnosti z pořízeného zboží dozvědět a existuje zde velká pravděpodobnost vzniku daňových úniků na DPH.
Kontrolou NKÚ, ČR bylo zjištěno, že k této situaci došlo např. v následujících případech:
Slovenský plátce uvedl v SH za 2. čtvrtletí 2004 hodnotu dodání zboží pro českého plátce ve výši 1 504 tis. Sk.
Dne 1. 2. 2005 odeslal finanční úřad místně příslušný českému plátci do SR žádost o informace, protože český plátce přiznal pořízení zboží pouze ve výši 425 tis. Kč.
Na základě daňového řízení podal slovenský plátce dne 1. 3. 2005 dodatečné SH, ve kterém opravil údaje o dodání zboží do ČR, a to snížením hodnoty dodávky pro původně uvedeného českého plátce na 538 tis. Sk a zvýšením hodnoty dodaného zboží pro jiného českého plátce z částky 194 tis. Sk na hodnotu 1 160 tis. Sk.
Čtyři slovenští plátci uvedli ve svých SH za 2. čtvrtletí 2004 intrakomunitární dodání plátcům z ČR v celkové výši 10 240 tis. Sk (tj. 8 183 tis. Kč).
Čeští pořizovatelé však v DAP intrakomunitární pořízení nevykázali.
Na základě mezinárodní výměny informací bylo zjištěno, že zboží bylo dodáno ve všech případech jinému českému plátci, který nebyl v SH podaných slovenskými plátci uveden.
V průběhu 1. čtvrtletí 2005 zvýšili slovenští plátci v dodatečných SH týkajících se 2. čtvrtletí 2004 hodnotu intrakomunitárních dodání pro tohoto českého plátce celkem o 10 240 tis. Sk.
Vzhledem k uvedeným skutečnostem nemohl mít místně příslušný správce daně v ČR pochybnosti o správnosti údajů v podaném DAP za 2. čtvrtletí 2004, i když skutečný pořizovatel nesplnil povinnost přiznat za toto čtvrtletí intrakomunitární pořízení.
NKÚ, ČR zjistil, že na základě mezinárodní výměny informací mezi daňovými správami byla výše uvedenému českému plátci dodatečně vyměřena DPH za zdaňovací období 5 a 6/2004 ve výši 3 640 tis. Kč a za 3. čtvrtletí 2004 ve výši 3 305 tis. Kč z pořízeného zboží v těchto obdobích.
Z výše uvedených skutečností je patrné, že správci daně museli v daňových řízeních prověřovat nejen rozdíly vzniklé chybami v DAP pořizovatele, ale také rozdíly způsobené odlišným vykazováním údajů o intrakomunitárním dodání a pořízení v jednotlivých členských státech EU.
Sjednocení podmínek pro vykazování těchto údajů by vedlo k zefektivnění kontrolní činnosti správců daně.
Pořízení zboží v SR
V SR systém APV DIS umožňuje porovnávat údaje o hodnotě pořízeného zboží získané prostřednictvím systému VIES z ostatních členských států EU s údaji uvedenými v DAP slovenských pořizovatelů.
Metoda, kterou se porovnávají údaje, se nazývá „Metoda MIN-MAX“.
Pomocí této metody se uskuteční přepočet hodnot dodání zboží uvedených v SH plátců z ostatních členských států EU minimálním a maximálním měnovým kurzem za příslušné čtvrtletí.
Vznikne interval MIN-MAX, který se využívá pro porovnávání s hodnotami pořízení zboží uvedenými v DAP slovenských plátců.
DR CLO zašle správcům daně informace o hodnotách intrakomunitárních pořízení uvedených v DAP a hodnotách dodání z EU v systému VIES.
Správce daně rozhodne, u kterých osob registrovaných k DPH bude rozdíl prověřen, přičemž zohlední i jiná kritéria rizikové analýzy.
NKÚ SR na základě údajů poskytnutých DR CLO vybral na kontrolovaných daňových úřadech ke kontrole 57 spisů slovenských pořizovatelů zboží, z toho 25 plátců pořídilo zboží i z ČR, u kterých byly zjištěny nejvyšší rozdíly mezi hodnotami pořízení získanými ze systému VIES a hodnotami deklarovanými v DAP.
Provedená kontrola NKÚ SR potvrdila skutečnost, že správci daně důsledně neprověřovali rozdíly získané pomocí metody MIN-MAX a neprověřili tak správnost údajů uvedených v DAP slovenských pořizovatelů.
NKÚ SR v rámci kontroly požádal daňové úřady o provedení 47 místních šetření u konkrétních daňových subjektů.
V průběhu kontroly NKÚ SR na daňových úřadech bylo 31 místní šetření ukončeno.
U slovenských společností, kterým při pořízení zboží z členských zemí EU systém VIES vykázal v hodnotách MIN-MAX značné rozdíly, byly mj. zjištěny tyto skutečnosti:
V DAP za 4. čtvrtletí 2004 slovenský plátce neuvedl hodnotu pořízení zboží z EU.
Daňový úřad zjistil, že společnost z ČR uvedla v SH za 4. čtvrtletí 2004 omylem DIČ tohoto plátce, přičemž zboží v hodnotě 19 184 tis. Kč ve skutečnosti dodala jinému slovenskému plátci.
Dle systému VIES měla slovenská společnost ve 4. čtvrtletí 2004 pořídit zboží z ČR, Polska, Maďarska a Rakouska v hodnotě MIN 682 692 tis. Sk a MAX 715 105 tis. Sk.
Tato společnost podala DAP za daná období, ve kterých uvedla hodnotu pořízení zboží z EU jen ve výši 480 599 tis. Sk.
Správce daně provedl místní šetření, přičemž zjistil, že daňový subjekt nakupoval elektrickou energii z ČR, Polska, Maďarska a Rakouska.
Dodavatelé do SH a do DAP intrakomunitární dodávky neuváděli podle data vystavení faktur, ale podle data uskutečnění dodávky.
Vzhledem k dalším nesrovnalostem v pořízení zboží z těchto států EU, správce daně požádá o prověření hodnoty dodaného zboží prostřednictvím formulářů SCAC.
Pořízení zboží z členských zemí EU ve 4. čtvrtletí 2004 slovenský plátce v DAP neuvedl.
Dle systému VIES měl tento plátce pořídit zboží v hodnotě MIN 11 286 tis. Sk a MAX 11 845 tis. Sk.
Daňový úřad provedl místní šetření, z kontroly vyplynulo, že daňový subjekt ve 4. čtvrtletí 2004 nepořídil žádné zboží z členských zemí EU.
NKÚ SR doporučil daňovému úřadu požádat o prověření dodání zboží z členských zemí EU prostřednictvím formuláře SCAC.
V systému VIES bylo vykázáno dodání zboží pro slovenského odběratele v hodnotě MIN 557 tis. Sk a MAX 565 tis. Sk.
V DAP za zdaňovací období měsíců 10 až 12/2004 plátce nevykázal žádné pořízení zboží.
Místním šetřením správce daně zjistil, že daňový subjekt obdržel dne 10. 12. 2004 od dodavatele z ČR fakturu za materiál spotřebovaný při opravě hydraulického nakladače.
NKÚ SR doporučil provést u plátce daňovou kontrolu.
V průběhu kontroly NKÚ SR v 16 případech daňové úřady místní šetření neukončily.
V 10 případech NKÚ SR požádal správce daně, aby u daňových subjektů provedli daňovou kontrolu.
Zprávy o výsledcích místních šetření a daňových kontrol podají daňové úřady po jejich provedení NKÚ SR.
Jednalo se například o tyto případy:
Slovenský pořizovatel neuvedl v DAP za 4. čtvrtletí 2004 pořízení zboží z členských zemí EU a za zdaňovací období měsíců 10 až 12/2004 nepřiznal žádnou daň a uplatnil si nárok na vrácení nadměrného odpočtu DPH v celkové částce 1 236 tis. Sk.
Správce daně provedl místní šetření, ze kterého vyplynulo, že daňový subjekt pořídil z ČR zboží v hodnotě 683 tis. EUR (cca 27 080 tis. Sk).
Uvedené zboží bylo z ČR přepraveno českým dodavatelem na celnici v Čiernej nad Tisou, odkud přeprava pokračovala do Ruské federace.
Slovenský plátce pro odběratele v Ruské federaci vystavil fakturu na částku 683 tis. EUR, kterou neuvedl v podaném DAP.
U daňového subjektu správce daně provádí daňovou kontrolu.
Rozdíl mezi údaji o pořízení uvedenými v DAP slovenského plátce za 3. čtvrtletí 2004 až 1. čtvrtletí 2005 a údaji o dodáních vykázanými plátci z členských zemí EU v jednotlivých čtvrtletích byl v celkové výši 4 800 tis. Sk.
Daňový úřad zjistil, že daňový subjekt nakupoval zboží od dodavatelů z ČR a Belgie a toto zboží následně prodal na Ukrajinu.
K fakturám byly přiloženy vývozní jednotné celní deklarace.
Pořízení zboží v DAP daňový subjekt neuváděl, podle vyjádření jednatele společnosti bylo zboží v režimu tranzit přepraveno přímo z ČR na Ukrajinu.
Daňový subjekt nepředložil pří místním šetření žádnou evidenci DPH.
U plátce byla zahájena daňová kontrola.
5.2 Mezinárodní výměna informací úrovně L3
Výměna informací na úrovni L3 je iniciována místně příslušnými správci daně, kteří své žádosti o informace (dále jen „ŽOI“) nebo spontánní informace (dále jen „SPI“), vztahující se k určitému daňovému subjektu či transakci, posílají prostřednictvím MF CLO, resp.
DR CLO do jiné členské země EU. Cílem ŽOI je např. prokázání uskutečnění dané transakce v rámci intrakomunitárních plnění, prověření určitého DIČ apod.
V případě SPI se jedná o sdělení informací důležitých pro správce daně v jiné členské zemi EU.
Spolupráci v oblasti výměny informací upravuje Nařízení Rady (ES) č. 1798/2003.
Maximální lhůta pro odpověď na ŽOI byla stanovena v čl. 8 tohoto nařízení na 3 měsíce.
Podmínky pro přípustnost žádostí jsou upraveny Rozhodnutím Komise Evropských společenství ze dne 15. 11. 2004, které stanoví, že pokud se zúčastněné státy nedohodnou jinak, musí se ŽOI týkat obchodních transakcí v hodnotě nejméně 1 500 EUR bez DPH.
Pokud se ŽOI týká obchodní transakce v hodnotě nižší než 15 000 EUR bez DPH, může dožádaný orgán s ohledem na své vytížení odmítnout odpovědět.
Postup vyřizování došlých ŽOI daňovou správou ČR včetně uvedení interních časových lhůt stanovených pro zpracování na jednotlivých organizačních úrovních znázorňuje následující schéma.
V SR byla interně stanovena lhůta pro vyřízení ŽOI daňovými úřady na 2 měsíce tak, aby mohla být dodržena tříměsíční lhůta podle Nařízení Rady (ES) č. 1798/2003.
MF CLO přijalo ze SR od 1. 5. 2004 do 30. 6. 2005 celkem 29 ŽOI a 3 SPI.
Z 29 přijatých ŽOI bylo 26 (tj. 89,7 %) vyřízeno ve stanovené lhůtě 3 měsíců a 3 (tj. 10,3 %) byly vyřízeny po této lhůtě.
Ve stejném období přijalo DR CLO z ČR celkem 71 ŽOI a 7 SPI.
Ze 71 přijaté ŽOI bylo 64 (tj. 90,1 %) vyřízeno ve stanovené lhůtě 3 měsíců, 5 (tj. 7,0 %) bylo vyřízeno po této lhůtě (u zbylých 2 případů nebylo možné z předaných materiálů určit lhůtu vyřízení).
Podrobnější údaje o době vyřizování ŽOI přijatých MF CLO, resp. DR CLO obsahuje následující graf.
Důvody pro zasílání ŽOI, uvedené na formulářích SCAC, obsahuje následující tabulka.
Závěr
Na základě mezinárodní spolupráce bylo prověřeno dodržování Nařízení Rady (ES) č. 1798/2003 o správní spolupráci v oblasti DPH a dále využívání systému VIES k výměně informací mezi členskými státy EU, zejména při kontrole uplatňování nároku na osvobození od DPH.
Mezinárodní spolupráce umožnila prověřit vybrané intrakomunitární transakce uskutečněné mezi plátci DPH z ČR a SR.
Prověřením vybraných transakcí bylo zjištěno, že na základě mezinárodní výměny informací odhalily daňové správy obou zemí případy společností, které uskutečňovaly fiktivní intrakomunitární obchodní transakce za účelem získání nadměrných odpočtů DPH a také případy, kdy pořizovatelé nepřiznali DPH z přijatých dodávek zboží ve správné výši.
Kontrolou byly dále zjištěny odlišnosti ve zpracování a využívání údajů ze systému VIES daňovými správami obou zemí.
Kontrola také poukázala na problémy způsobené odlišným vykazováním údajů o intrakomunitárních dodáních a pořízeních zboží v jednotlivých členských státech EU.
Sjednocení podmínek pro vykazování těchto údajů v rámci EU by vedlo k zefektivnění kontrolní činnosti daňových správ jednotlivých členských států.
Prověřením postupu finančních, resp. daňových úřadů při správě DPH a využívání systému VIES bylo zjištěno, že finanční resp. daňové úřady nevyužívaly dostatečně všechny možnosti systému VIES a příslušná zákonná oprávnění.
Dále bylo zjištěno, že systém VIES neposkytoval ve všech případech aktuální informace o dodávkách zboží a o platnosti registrace daňových subjektů k DPH.
NKÚ SR porovnal údaje o výskytu chybných údajů v SH, zpracované před začátkem výkonu kontroly, s údaji zpracovanými po ukončení výkonu kontroly.
Z porovnání těchto údajů bylo zřejmé, že kontrola NKÚ SR měla vliv nejen na snížení počtu SH s chybně uvedenými DIČ, ale i na snížení počtu neopravených chyb v SH.
V případě nesrovnalostí ve vykázaných údajích NKÚ SR požádal daňové úřady o provedení místních šetření, případně o provedení daňových kontrol.
NKÚ, ČR v rámci platné právní úpravy v ČR takovou možnost neměl.
Z poznatků získaných kontrolní akcí vyplynulo, že systém VIES poskytoval správcům daně základní informace nezbytné pro kontrolu správného uplatňování DPH při intrakomunitárních transakcích.
Vzhledem k tomu, že v této oblasti i nadále existuje prostor pro daňové úniky, je při správě DPH potřeba věnovat intrakomunitárním transakcím zvýšenou pozornost.
Komuniké
Tato zpráva byla vyhotovena v českém, anglickém a slovenském jazyce a podepsána prezidentem Nejvyššího kontrolního úřadu, Česká republika a předsedou Najvyššieho kontrolného úradu Slovenskej republiky.
