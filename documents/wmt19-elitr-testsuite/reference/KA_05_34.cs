Zpráva o výsledku mezinárodní spolupráce při kontrolách správy spotřebních daní mezi Českou republikou a Slovenskou republikou v roce 2006
Úvodní slovo
Předkládaná společná zpráva informuje o průběhu a výsledku mezinárodní spolupráce při paralelních kontrolách, které realizovaly Nejvyšší kontrolní úřad, Česká republika a Najvyšší kontrolný úrad Slovenskej republiky, zaměřených na správu spotřebních daní v období po vstupu obou zemí do Evropské unie.
Spolupráce byla realizována na základě smlouvy o spolupráci v kontrolní činnosti, uzavřené v únoru 2006.
Téma paralelních kontrol bylo vybráno s ohledem na zásadní změnu systému výběru spotřebních daní, ke které došlo v souvislosti se začleněním České republiky a Slovenské republiky do vnitřního trhu Evropské unie od 1. května 2004.
Fungování vnitřního trhu Evropské unie vyžaduje volný pohyb zboží, včetně zboží podléhajícího spotřební dani.
Základní zásadou je umožnit oběh zboží nezatíženého daní až do dne jeho dodání pro konečnou spotřebu.
V souladu s uvedenou zásadou umožňuje nová právní úprava, přijatá v obou zemích, pohyb zboží pod daňovým dohledem v režimu podmíněného osvobození od daně.
Systém klade velké nároky na správce daně a předpokládá vzájemnou úzkou součinnost příslušných správních orgánů členských států v boji s daňovými podvody v této oblasti.
Zpráva o výsledku mezinárodní spolupráce při kontrolách správy spotřebních daní za období od 1. května 2004 do 31. prosince 2005 1.
Úvod
Číslo kontroly: (ČR) 05/34 (SR) 48/11
Předmět kontroly: (ČR) Správa spotřebních daní (SR) Postup colných orgánov pri správe spotrebných daní
Nejvyšší kontrolní úřad, Česká republika (dále jen „NKÚ-ČR“) a Najvyšší kontrolný úrad Slovenskej republiky (dále jen „NKÚ SR“) uzavřely dne 8. února 2006 „Smlouvu o spolupráci v kontrolní činnosti“.
Předmětem smlouvy byla spolupráce při paralelně prováděných kontrolách „Správa spotřebních daní“, zařazená do plánu kontrolní činnosti NKÚ-ČR na rok 2005 pod č. 05/34, a „Kontrola postupu colných orgánov pri správe spotrebných daní“, zařazená do plánu kontrolní činnosti NKÚ SR na rok 2006 pod č. 48/11.
Paralelní kontroly měly charakter koordinované kontroly.
Spolupráce spočívala ve výměně informací, které smluvní strany nemohly získat při kontrole správy spotřebních daní na území svého státu, a ve vypracování společné závěrečné zprávy o výsledku kontrol ve smyslu evropských prováděcích směrnic pro implementaci auditních standardů INTOSAI - směrnice č. 31.
Na území České republiky kontrolu (dále jen „ČR“) provedly skupiny kontrolujících z odboru státního rozpočtu a z územních odborů střední Čechy, jižní Čechy, západní Čechy, severozápadní Čechy, severovýchodní Čechy, jižní Morava, střední Morava a severní Morava v období od 7. února do 2. června 2006.
Do kontroly bylo zapojeno 27 kontrolorů.
Kontrolovanými osobami byly Generální ředitelství cel (dále jen „GŘC“) a 11 finančních úřadů.
V rámci GŘC bylo kontrolováno 12 vybraných celních úřadů z celkového počtu 54.
Kontrolu na území Slovenské republiky (dále jen „SR“) provedla sekce finanční a daňová NKÚ SR ve spolupráci s expoziturami NKÚ SR Banská Bystrica a Košice na 5 celních úřadech z celkového počtu 9 v období od 13. února do 2. června 2006.
Do kontroly bylo zapojeno 8 kontrolorů.
Cílem paralelních kontrol bylo prověřit postup celních orgánů při správě spotřebních daní a dodržování příslušné legislativy platné v obou zemích a v Evropské unii.
Mezinárodní spolupráce byla zaměřena na postup správců daní při výkonu dohledu nad dopravou zboží podléhajícího spotřebním daním, zejména na evidenci zahájených a ukončených doprav v režimu podmíněného osvobození od daně, a na výměnu informací v rámci vzájemné administrativní pomoci mezi správci spotřebních daní ČR a SR.
2. Správa spotřebních daní
Správu spotřebních daní v ČR vykonávaly do 31. prosince 2003 finanční orgány.
Od 1. ledna 2004 převzaly tuto agendu celní orgány, které dosud vybíraly spotřební daň pouze při dovozu.
Spotřební dani podléhají v ČR minerální oleje, líh, pivo, víno a meziprodukty a tabákové výrobky.
Příjem státního rozpočtu ze spotřebních daní v ČR činil v roce 2004 celkem 82,8 mld. Kč a na příjmech státního rozpočtu z daní a poplatků ve výši 424,7 mld. Kč se spotřební daně podílely 19,5 %.
V roce 2005 činil příjem státního rozpočtu ze spotřebních daní 103,6 mld. Kč a podíl na příjmech státního rozpočtu z daní a poplatků ve výši 460.4 mld. Kč byl 22,5 %.
V roce 2004 činil příjem ze spotřební daně z minerálních olejů do státního rozpočtu 80 % celkových příjmů z této daně a v roce 2005 činil 90,9 %.
Rozdíl vůči 100 % ve výši 13 mld. Kč v roce 2004 a 6,9 mld. Kč v roce 2005 byl příjmem Státního fondu dopravní infrastruktury.
Správu všech spotřebních daní v SR vykonávají celní orgány od 1. května 2004, s výjimkou spotřební daně z minerálního oleje, jejíž správu vykonávají od 1. 1edna 2002.
Do té doby správu spotřebních daní vykonávaly daňové orgány.
Spotřební dani v SR podléhá minerální olej, líh, pivo, víno a tabákové výrobky.
Příjem státního rozpočtu ze spotřebních daní v SR byl v roce 2004 celkem 43.4 mld. Sk a na celkových daňových příjmech ve výši 209,5 mld. Sk se spotřební daně podílely 20,7 %.
V roce 2005 byl příjem státního rozpočtu ze spotřebních daní 50 mld. Sk a na celkových daňových příjmech ve výši 222,6 mld. Sk se spotřební daně podílely 22,5 %.
Graf č. 1 — Porovnání příjmů státního rozpočtu ČR z daní a poplatků a daňových příjmů státního rozpočtu SR s příjmy ze spotřebních daní
Právní úprava v obou zemích se opírá o předpisy Evropské unie upravující tuto oblast, zejména o: - směrnici Rady 92/12/EHS o obecné úpravě, držení, pohybu a sledování výrobků podléhajících spotřební dani (dále jen „směrnice 92/12/EHS“), - nařízení Rady (ES) č. 2073/2004 o správní spolupráci v oblasti spotřebních daní (dále jen „nařízení č. 2073/2004“), - nařízení Komise (EHS) č. 2719/92 o průvodním úředním dokladu při přepravě výrobků podléhajících spotřební dani v rámci režimu s podmíněným osvobozením od spotřební daně (dále jen „nařízení č. 2719/92“), - nařízení Komise (EHS) č. 3649/92 o zjednodušeném průvodním dokladu pro pohyb výrobků podléhajících spotřební dani, které byly propuštěny pro domácí spotřebu v odesílajícím členském státě, uvnitř Společenství (dále jen „nařízení č. 3649/92“).
Základním právním předpisem upravujícím v ČR problematiku spotřebních daní je zákon č. 353/2003 Sb., o spotřebních daních, ve znění pozdějších předpisů, (dále jen „zákon č. 353/2003 Sb.“) účinný od 1. ledna 2004.
Při správě spotřebních daní v SR jsou celní orgány mj. vázány následujícími obecně závaznými právními předpisy: - zákon č. 98/2004 Z. z. o spotrebnej dani z minerálneho oleja v znení neskorších predpisov (dále jen „zákon č. 98/2004 Z. z.“), - zákon č. 104/2004 Z. z. o spotrebnej dani z vína v znení neskorších predpisov (dále jen „zákon č. 104/2004 Z. z.“), - zákon č. 105/2004 Z. z. o spotrebnej dani z liehu v znení neskorších predpisov (dále jen „zákon č. 105/2004 Z. z.“), - zákon č. 106/2004 Z. z. o spotrebnej dani z tabakových výrobkov v znení neskorších predpisov (dále jen „zákon č. 106/2004 Z. z.“), - zákon č. 107/2004 Z. z. o spotrebnej dani z piva v znení neskorších predpisov (dále jen „zákon č. 107/2004 Z. z.“).
2.1 Pohyb zboží podléhajícího spotřební dani v režimu podmíněného osvobození od daně mezi členskými státy Evropské unie
Podmínky pohybu zboží podléhajícího spotřební dani v režimu podmíněného osvobození od daně upravuje směrnice 92/12/EHS v hlavě III — Pohyb zboží čl. 15 až 20.
Podle těchto ustanovení může dopravu tohoto zboží realizovat pouze oprávněný skladovatel, kterým se rozumí fyzická nebo právnická osoba oprávněná příslušnými orgány členského státu vyrábět, zpracovávat, skladovat, přijímat a odesílat výrobky podléhající spotřební dani.
Příjemcem v jiném členském státě může být oprávněný skladovatel nebo hospodářský subjekt bez postavení oprávněného skladovatele, který však nesmí tyto výrobky v režimu podmíněného osvobození od daně skladovat nebo dále odesílat.
Oprávněným skladovatelem se v ČR a v SR rozumí provozovatel daňového skladu, hospodářským subjektem je oprávněný příjemce pro opakované nebo jednorázové přijímání výrobků podléhajících spotřební dani.
Přeprava výrobků podléhajících spotřební dani v režimu podmíněného osvobození od daně je podle směrnice 92/12/EHS možná pouze s průvodním dokladem.
Průvodní doklad vystavuje odesílatel před zahájením dopravy ve čtyřech vyhotoveních, pokud příslušné orgány odesílajícího členského státu nepožadují další vyhotovení.
2.2 Postup při zahájení a ukončení dopravy zboží v režimu podmíněného osvobození od daně mezi ČR a SR
Doprava z ČR
Postup při zahájení dopravy upravuje ustanovení § 25 odst. 3 zákona č. 353/2003 Sb., kde je mj. uvedeno:
„Provozovatel daňového skladu je povinen před zahájením dopravy vybraných výrobků uvědomit celní úřad, který je místné příslušný daňovému skladu, ze kterého má být doprava zahájena;
doprava vybraných výrobků může být zahájena jen se souhlasem tohoto celního úřadu.
Celní úřad vydá souhlas s dopravou vybraných výrobků bezodkladně poté, co je splněna podmínka zajištění daně...“
Odesílatel v ČR může zahájit dopravu všech druhů výrobků podléhajících spotřební dani pouze se souhlasem místně příslušného celního úřadu.
Celní úřad vydá souhlas se zahájením dopravy pouze v případě, je-li poskytnuto zajištění daně ve výši daně připadající na dopravované výrobky.
Odesílatel je před zahájením dopravy povinen vyhotovit průvodní doklad v pěti vyhotoveních.
Na průvodním dokladu vyznačí celní úřad souhlas se zahájením dopravy.
Vyhotovení č. 1 si ponechá odesílatel, vyhotovení č. 2, 3, a 4 odevzdá odesílatel dopravci a vyhotovení č. 5 si ponechá celní úřad povolující dopravu.
Podle slovenské právní úpravy si příjemce v SR ponechá vyhotovení č. 2 průvodního dokladu. Na vyhotoveních č. 3 a 4 potvrdí převzetí výrobků a obě vyhotovení předloží místně příslušnému celnímu úřadu.
Vyhotovení č. 3 potvrzené celním úřadem odešle odesílateli nejpozději do 15. dne měsíce následujícího po kalendářním měsíci, ve kterém výrobky přijal.
Vyhotovení č. 4 si ponechá celní úřad příjemce.
Doprava je ukončena přijetím výrobků příjemcem.
O uvolnění zajištění daně rozhodne celní úřad v ČR, který zahájení dopravy povolil, do 5 pracovních dní po předložení vyhotovení č. 3 průvodního dokladu, které je potvrzeno příjemcem a slovenským celním úřadem.
Graf č. 2 — Oběh průvodního dokladu při dopravě zahájené v ČR a ukončené v SR
Doprava ze SR
Postup při dopravě lihu a tabákových výrobků ze SR do jiného členského státu Evropské unie byl do 31. prosince 2005 upraven takto:
Podle ustanovení § 26 odst. 4 zákona č. 105/2004 Z. z.
„Pri preprave liehu z daňového skladu na daňovom území do daňového skladu alebo oprávněnému príjemcovi, alebo daňovému splnomocnencovi v inom členskom štáte je odosielatel’ (dodávatel’) povinný v deň začatia prepravy zaslať kópiu prvého dielu sprievodného dokumentu elektronicky alebo faxom Colnému úradu Poprad; túto kópiu je povinný zaslať aj colnému úradu písomne do piatich pracovných dní odo dňa začatia prepravy.“
Podle ustanovení § 22 odst. 4 zákona č. 106/2004 Z. z.
„Pri preprave tabakových výrobkov z daňového skladu na daňovom území do daňového skladu alebo oprávnenému príjemcovi, alebo daňovému splnomocnencovi v inom členskom štáte je odosielatel’ (dodávatel’) povinný v deň začatia prepravy zaslať kópiu prvého dielu sprievodného dokumentu elektronicky alebo faxom Colnému úradu Poprad; túto kópiu je povinný zaslať aj colnému úradu písomne najneskor do piatich pracovných dní odo dňa začatia prepravy.“
Při dopravě ostatních výrobků podléhajících spotřební dani (minerální olej, víno a pivo) v období od 1. května 2004 do 31. prosince 2005 (dále jen „kontrolované období“) daňový subjekt neměl povinnost oznamovat Celnímu úřadu Poprad, resp. příslušnému celnímu úřadu zahájení dopravy v režimu podmíněného osvobození od daně.
O dopravě těchto výrobků se správce daně dozvěděl až při místním šetření nebo při daňové kontrole z průvodních dokladů a z účetních dokladů daňového subjektu.
Odesílatel v SR je před zahájením dopravy povinen vyhotovit průvodní doklad ve čtyřech vyhotoveních.
Vyhotovení č. 1 si ponechá odesílatel (při dopravě lihu a tabákových výrobků zašle kopii vyhotovení č. 1 elektronicky nebo faxem Celnímu úřadu Poprad a příslušnému celnímu úřadu).
Vyhotovení č. 2, 3 a 4 provází dopravované zboží.
Podle české právní úpravy si příjemce v ČR ponechá vyhotovení č. 2 průvodního dokladu vystaveného odesílatelem v SR a na vyhotoveních č. 3 a 4 přijetí výrobků potvrdí.
Potvrzená vyhotovení č. 3 a 4 odešle nejpozději první pracovní den po ukončení dopravy místně příslušnému celnímu úřadu v ČR.
Celní úřad si ponechá vyhotovení č. 4 a vyhotovení č. 3, na němž ověří správnost a platnost, vrátí příjemci.
Příjemce odešle potvrzené vyhotovení č. 3 nejpozději následující pracovní den po jeho obdržení odesílateli do SR.
Doprava v SR se považuje za ukončenou dnem převzetí výrobků příjemcem.
Ukončení dopravy prokazuje odesílatel předložením vyhotovení č. 3 průvodního dokladu potvrzeného příjemcem a správcem daně v ČR.
Graf č. 3 — Oběh průvodního dokladu při dopravě (líh a tabákové výrobky) zahájené v SR a ukončené v ČR
V roce 2006 byly v SR postupně přijaty novely všech zákonů o spotřebních daních, podle kterých je odesílatel zboží v režimu podmíněného osvobození od daně povinen před zahájením dopravy zaslat kopii vyhotovení č. 1 průvodního dokladu elektronicky nebo faxem celnímu úřadu místně příslušnému odesílateli.
Dokladem prokazujícím ukončení dopravy lihu a tabákových výrobků je vyhotovení č. 3 průvodního dokladu potvrzené příjemcem a jeho příslušným správcem daně.
Dokladem prokazujícím ukončení dopravy minerálních olejů, vína a piva je vyhotovení č. 3 potvrzené příjemcem.
Potvrzení správce daně jiného členského státu o převzetí uvedeného zboží příjemcem se vyžaduje, pokud je tento správce povinen podle právních předpisů příslušného členského státu potvrzovat vyhotovení č. 3 průvodního dokladu.
2.3 Evidence zahájených a ukončených doprav vedené celními orgány v ČR a v SR
Pro sledování dopravy zboží v režimu podmíněného osvobození od daně mezi členskými státy Evropské unie není zaveden jednotný elektronický systém.
Rozhodnutí Evropského parlamentu a Rady 1152/2003/ES ze dne 16. června 2003, o zavedení elektronického systému pro přepravu a sledování výrobků podléhajících spotřební dani, ukládá členským státům a Evropské komisi zavést od 1. července 2009 elektronický systém (Excise Movement and Control System), který by umožňoval správcům spotřebních daní v jednotlivých členských státech získávat informace o přepravě zboží v reálném čase.
Systém umožní elektronický přenos průvodních dokladů, které jsou v současné době používány pouze v papírové formě, a přispěje ke zjednodušeni pohybu zboží v režimu podmíněného osvobození od daně a k zabezpečení efektivnější kontroly pohybu nezdaněných výrobků v rámci všech členských států.
Součástí tohoto systému budou vnitrostátní databáze doprav jednotlivých členských států.
Celní správa ČR eviduje veškeré dopravy zahájené a ukončené na území ČR v modulu Evidence vybraných výrobků (dále jen „EVV“).
Všechny celní orgány v ČR mají do systému on-line přístup.
V případě doprav realizovaných pouze na území ČR mohou správci daně získat informaci o zahájení nebo ukončení dopravy bezprostředně po zaevidování průvodního dokladu celním úřadem do EVV.
Celní úřad uvolní zajištění daně na dopravované výrobky poskytnuté odesílatelem v okamžiku zaevidování ukončení dopravy celním úřadem místně příslušným příjemci.
Celní úřady v SR používají databázi založenou na aplikačním programovém vybavení SysNed, které zabezpečuje automatizaci jejich činnosti při správě spotřebních daní a komunikaci se systémy Evropské unie.
Zaregistrováním daňového skladu, provozovatele daňového skladu či oprávněného příjemce do aplikačního programového vybavení SysNed se tento údaj automaticky přenese do databáze „System for Exchange of Excise Data“ (dále jen „SEED“).
3. Příprava a průběh spolupráce
První koordinační schůzka zástupců NKÚ-ČR a zástupců NKÚ SR, na které byl projednán konkrétní postup spolupráce při realizaci paralelních kontrol v oblasti spotřebních daní, se uskutečnila v lednu 2006.
Obě strany se vzájemně seznámily s právní úpravou v oblasti spotřebních daní a s organizací správy spotřebních daní v obou státech.
Zvláštní pozornost byla věnována postupu celních orgánů ČR a SR při povolování, resp. při zahajování a ukončování dopravy výrobků podléhajících spotřební dani v režimu podmíněného osvobození od daně a výměně informací mezi správci spotřebních daní obou zemí.
Na schůzce bylo dohodnuto, že česká a slovenská strana: - zpracují celkové údaje o množství výrobků podléhajících spotřební dani dopravovaných z ČR do SR a naopak, jejichž doprava byla zahájena v kontrolovaném období, - porovnají údaje o dopravách minerálních olejů - kód kombinované nomenklatury 2710 a 2711 a lihu - kód kombinované nomenklatury 2207 a 2208 v režimu podmíněného osvobození od daně zahájených v ČR a ukončených v SR a naopak v měsících listopad 2004 a září 2005.
V průběhu kontrol byla prověřovaná období rozšířena o měsíce říjen a listopad 2005 a kontrole byly v těchto měsících podrobeny i dopravy tabákových výrobků v režimu podmíněného osvobození od daně.
V tabulkách č. 1 a č. 2 je uvedeno celkové množství výrobků podléhajících spotřební dani, které byly dopravovány v režimu podmíněného osvobození od daně mezi českými a slovenskými daňovými subjekty v kontrolovaném období.
4. Porovnání evidencí doprav zboží v režimu podmíněného osvobození od daně
NKÚ-ČR předal slovenské straně databázi doprav ukončených v ČR, která obsahovala celkem 5 876 položek uvedených na průvodních dokladech, z toho 5 738 položek se týkalo minerálních olejů, 134 položek lihu a 4 položky tabákových výrobků.
NKÚ SR předal české straně databázi doprav ukončených v SR, která obsahovala celkem 3 319 položek uvedených na průvodních dokladech, z toho 696 položek se týkalo minerálního oleje, 2 066 položek lihu a 557 položek tabákových výrobků.
NKÚ-ČR porovnal údaje o dopravách uvedených v evidenci zahájených doprav v ČR s údaji o ukončených dopravách evidovaných v SR.
Výsledky porovnání jsou uvedeny v tabulce č. 3.
Údaje o dopravách v měsících listopad 2004 a září 2005 porovnával NKÚ-ČR s databází slovenské celní správy, kterou mu NKÚ SR předal na začátku kontroly.
Databáze neobsahovala údaje umožňující spolehlivě odsouhlasit jednotlivé dopravy, a proto se podařilo přiřadit pouze 63 % zahájených doprav.
Jednotlivé dopravy byly přiřazovány podle více údajů, např. odesílatel, příjemce, datum dopravy, množství dopravovaných výrobků.
Údaje o dopravách zahájených v ČR a ukončených v SR v měsících říjen a listopad 2005 porovnával NKÚ-ČR s databází slovenské celní správy, která obsahovala veškeré údaje podle průvodních dokladů, na jejichž základě se podařilo jednoznačně přiřadit 93 % zahájených doprav.
V databázi Celní správy ČR byly údaje o množství minerálních olejů uvedeny v litrech nebo v tunách v závislosti na druhu minerálního oleje.
Množství lihu bylo ve většině případů uvedeno v litrech, které však bylo možné na základě v databázi uvedeného procentuálního obsahu alkoholu přepočítat na litry absolutního alkoholu.
Množství tabákových výrobků bylo uvedeno v kusech, v tisících kusů a kilogramech podle druhu tabákových výrobků.
U doprav zahájených v ČR, jejichž ukončení se ve slovenské databázi nepodařilo spolehlivě ověřit nebo u nichž se neshodoval údaj o přepravovaném množství výrobků, byla provedena kontrola průvodních dokladů.
Kontrole byly podrobeny průvodní doklady k 487 dopravám lihu, minerálních olejů a tabákových výrobků.
Kontrola těchto dokladů byla provedena na celních úřadech, na kterých NKÚ-ČR prováděl kontrolu.
U doprav povolených ostatními celními úřady byly průvodní doklady vyžádány prostřednictvím GŘC.
Česká strana požádala slovenskou stranu o ověření realizace 141 doprav, k nimž celní úřady v ČR nedoložily potvrzená vyhotovení č. 3 průvodního dokladu, případně nesouhlasilo množství výrobků uvedené na průvodním dokladu s množstvím výrobků uvedeným v databázi.
Dále byly slovenské straně předány údaje o dopravách evidovaných ve slovenské databázi, které však databáze doprav české celní správy neobsahovala.
NKÚ SR dohledal v databázi slovenské celní správy 95 doprav.
O ověření zbývajících 46 doprav požádal místně příslušné celní úřady, které jejich ukončení prokázaly kopiemi průvodních dokladů.
Slovenská strana postoupila české straně kopie průvodních dokladů, na jejichž základě byly dopravy identifikovány i v české databázi, a to s výjimkou doprav realizovaných dvěma českými daňovými subjekty, které v české databázi zahájených doprav nalezeny nebyly.
Kontrolou těchto případů bylo zjištěno:
- ve slovenské databázi doprav bylo evidováno 11 doprav lihu v celkovém množství 276,7 litrů alkoholu realizovaných českým daňovým subjektem v roce 2004 a 20 doprav lihu v celkovém množství 404,66 litrů alkoholu realizovaných v roce 2005.
NKÚ-ČR zjistil, že se jednalo o dopravy zdaněných výrobků, k jejichž zahájení odesílatel nepotřebuje souhlas správce daně.
O zahájení dopravy odesílatel správce daně písemně informoval. Dopravu realizoval na základě průvodních dokladů, které slouží pro dopravu výrobků v režimu podmíněného osvobození od daně;
- ve slovenské databázi doprav bylo evidováno celkem 94 doprav minerálních olejů, kód kombinované nomenklatury 2710 11 21, v celkovém objemu 173 tis. litrů realizovaných českým daňovým subjektem v období září 2004 až prosinec 2005.
NKÚ-ČR zjistil, že v období květen 2004 až červen 2005 daňový subjekt uskutečnil dopravu 102 tis. litrů nezdaněných minerálních olejů bez patřičného oprávnění.
Daňový subjekt byl držitelem zvláštního povolení k přijímání a užívání výrobků osvobozených od daně, na jehož základě mohl nezdaněné výrobky dodávat pouze držiteli stejného povolení.
Zahájení doprav celnímu úřadu v ČR neoznámil a na dopravované výrobky neposkytl zajištění daně ve výši 1 207 680 Kč.
V období červenec 2005 až prosinec 2005 daňový subjekt dopravil na území SR 71 tis. litrů zdaněných minerálních olejů. Ani v těchto případech nesplnil zákonnou povinnost tím, že neoznámil zahájení doprav celnímu úřadu.
Dopravu výrobků uvedených do volného daňového oběhu na daňovém území ČR do jiného členského státu může odesílatel v ČR zahájit bez souhlasu celního úřadu, je však povinen před zahájením dopravy o této skutečnosti písemně uvědomit celní úřad.
Daňový subjekt odebírající výrobky uvedené do volného daňového oběhu v jiném členském státě je povinen před jejich odebráním nahlásit množství a zajistit daň.
Výrobky lze dopravovat pouze se zjednodušeným průvodním dokladem, jehož náležitosti upravuje nařízení č. 3649/92.
Toto nařízení připouští i použití průvodního dokladu pro dopravu v režimu podmíněného osvobození od daně, na němž však musí být zřetelně vyznačeno, že se jedná o „zjednodušený průvodní doklad pro účely daňové kontroly (výrobky podléhající spotřební dani)“.
Stejná právní úprava dopravy a přijímání výrobků uvedených do volného daňového oběhu v jiném členském státě platí i v SR.
V uvedených případech daňové subjekty dopravovaly výrobky uvedené do volného daňového oběhu s průvodním dokladem pro dopravu v režimu podmíněného osvobození od daně, jehož 3. a 4. vyhotovení příjemce předložil správci daně v SR k ověření.
Celní orgány v SR zaevidovaly tyto dopravy do databáze doprav v režimu podmíněného osvobození od daně, neboť na průvodních dokladech nebylo uvedeno, že se jedná o zjednodušený průvodní doklad.
NKÚ SR porovnal databázi doprav české celní správy s databází doprav slovenské celní správy a zjistil:
- v databázích bylo množství dopravovaných výrobků uváděno nejednotně, např. minerální olej byl uveden v litrech, v hektolitrech nebo v kilogramech; líh byl uveden v litrech nebo litrech alkoholu, čímž bylo ztíženo porovnávání dopravovaného množství zboží,
- množství dopravovaného lihu uvedené ve fakturách se neshodovalo s množstvím evidovaným v databázích,
- v databázích nebyly uvedeny všechny související faktury,
- v databázi slovenské celní správy byly evidovány dvě dopravy lihu z ČR do SR realizované v listopadu 2004 v celkovém objemu 47 237 litrů alkoholu, které se v databázi české celní správy nenacházely.
Slovenská strana odevzdala české straně kopie průvodních dokladů.
5. Mezinárodní výměna informací mezi celními orgány ČR a SR
Podmínky spolupráce mezi správními orgány členských států příslušnými pro správu spotřebních daní upravovala do 30. června 2005 směrnice Rady 77/799/EHS, o vzájemné pomoci mezi příslušnými orgány členských států v oblasti přímých daní, některých spotřebních daní a daní z pojistného.
Dne 1. července 2005 vstoupilo v platnost nařízení č. 2073/2004, které stanoví pravidla a postupy umožňující příslušným orgánům členských států Evropské unie spolupráci a výměnu informací nezbytných pro správné vyměření spotřebních daní.
Každý členský stát určí ústřední kontaktní orgán, který zabezpečuje kontakty s ostatními členskými státy v oblasti správy spotřebních daní a zodpovídá za výměnu informací o pohybu zboží podléhajícího spotřební dani.
V ČR byl pro zabezpečení výměny informací v oblasti spotřebních daní mezi členskými státy Evropské unie zřízen na GŘC referát „Excise Liaison Office“ (dále jen „ELO ČR“).
Zabezpečení úkolů souvisejících se správou systémů na kontrolu pohybu zboží podléhajícího spotřebním daním (SEED, MVS, EWSE) a výměnu informací v rámci vzájemné administrativní pomoci mezi členskými státy Evropské unie a SR vykonával s účinností od 1. května 2004 úřad ELO při Celním úřadu Poprad.
S účinností od 1. července 2005 úkoly úřadu ELO plní oddělení ELO (se sídlem v Popradě) odboru spotřebních daní Celního ředitelství SR (dále jen „ELO SR“).
Podle ustanovení článku 3 odst. 3 nařízení č. 2073/2004 ústřední kontaktní orgán zodpovídá zejména za - výměnu údajů vedených v elektronickém rejstříku SEED, - systém včasného varování „Early Warning System Excise“ (dále jen „EWSE“), - žádosti o ověření pohybu zboží podléhajícího spotřebním daním odeslané ostatním členským státům nebo od nich obdržené „Movement Verification System“ (dále jen „MVS“).
Obsah, rozsah a funkce systémů SEED, EWSE a MVS jsou upraveny v článcích 22, 23 a 24 nařízení č. 2073/2004.
SEED - systém pro výměnu informací o daňových subjektech obchodujících se zbožím podléhajícím spotřební dani.
Systém je tvořen z národních registrů plátců spotřebních daní a umožňuje správcům daně na území Evropské unie zjistit, zda s výrobky podléhajícími spotřební dani obchoduje osoba k tomu oprávněná.
Každý národní rejstřík je zpřístupněn příslušným orgánům ostatních členských států pouze pro účely spotřebních daní.
Ústřední kontaktní orgán každého členského státu zajišťuje, aby osoby zapojené do pohybu zboží podléhajícího spotřební dani na území Evropské unie mohly získat potvrzení informací uchovávaných v této databázi.
V souladu s § 41 zákona č. 98/2004 Z. z., s § 39 zákona č. 104/2004 Z. z., s § 46 zákona č. 105/2004 Z. z., s § 40 zákona č. 106/2004 Z. z. a s § 39 zákona č. 107/2004 Z. z. ELO SR vede elektronickou databázi obsahující registr provozovatelů daňových skladů, oprávněných příjemců a daňových skladů - databázi SEED.
Celní úřady v SR přispívají do databáze SEED zaregistrováním daňového skladu, provozovatele daňového skladu nebo oprávněného příjemce do aplikačního programového vybavení SysNed, které je automaticky propojeno s ELO SR.
Například, je-li do databáze SysNed zaevidován nový provozovatel daňového skladu, oprávněný příjemce nebo daňový sklad, automaticky se související údaje přenesou do databáze SEED.
NKÚ SR zjistil, že výměna databází SEED mezi celní správou SR a Celní správou ČR se uskutečňovala v kontrolovaném období zpravidla jednou měsíčně, výjimečně vícekrát měsíčně.
Celní správa SR přijala 22 souborů SEED a odeslala 25 souborů SEED.
Údaje do databáze SEED v ČR jsou přenášeny z národního registru, v němž jsou evidovány všechny osoby oprávněné nakládat s výrobky podléhajícími spotřební dani a vydaná oprávnění k nakládání s těmito výrobky.
Jednotlivé celní úřady v ČR nemají přístup do mezinárodní databáze SEED.
Žádosti celních úřadů o poskytnutí informací z databáze SEED jiných členských zemí jsou získávány pouze prostřednictvím ELO ČR.
EWSE - systém včasného varování zaměřený na kontrolu dopravy zboží podléhajícího spotřební dani, jehož prostřednictvím je avizována přeprava rizikových zásilek.
Za rizikovou zásilku je považována jednak doprava některých výrobků podléhajících spotřební dani v množství, které překračuje limity stanovené nařízením Evropské komise, a jednak doprava, kterou jako rizikovou vyhodnotí správce daně.
Výměna informací je realizována ve dvou formách:
- informace - zasílá se při překročení stanovených limitů,
- varovná zpráva - zasílá se, pokud je přeprava zboží vyhodnocena jako riziková.
Při vyhodnocování stupně rizika zásilky ELO SR využívá pro odeslání varovné zprávy databázi SEED, na jejímž základě kontroluje údaje uvedené v průvodním dokladu.
V případě, že v databázi SEED nesouhlasí údaje s údaji v průvodním dokladu (například nesouhlasí registrační číslo příjemce zboží nebo sídlo příjemce), ELO SR vypracuje varovnou zprávu, kterou zašle úřadu ELO členského státu příjemce zboží.
ELO se při vypracování zpráv řídí nařízeními komise pro daňovou a celní oblast CED 317 a CED 457, která kromě jiného určují druh a množství zboží v příslušných měrných jednotkách pro vypracování informativních a varovných zpráv.
V kontrolovaném období ELO SR odeslalo ELO ČR jednu varovnou zprávu.
V ČR jsou informace o zahájených dopravách výrobků v množství překračujícím stanovené limity generovány automaticky při zadávání údajů z průvodního dokladu do databáze při schvalování dopravy.
Vyhodnotí-li správce daně v ČR na základě vlastní analýzy zásilku jako rizikovou, zpracuje tzv. varovnou zprávu, kterou prostřednictvím ELO ČR zašle do příslušného členského státu.
V roce 2005 ELO ČR zaslal ELO SR dvě varovné zprávy.
MVS - systém kontroly pohybu zboží - umožňuje prostřednictvím žádostí MVS kontrolovat jednotlivé dopravy výrobků podléhajících spotřební dani i kontrolu stanovené trasy dopravy mezi subjekty uvedenými v průvodním dokladu.
Výměna informací probíhá na základě žádosti, ve které ELO odesílající země specifikuje své požadavky.
Systém se využívá zejména v případech, kdy odesílatel převezme potvrzené vyhotovení č. 3 průvodního dokladu a požaduje např. vrácení spotřební daně, a v případech, kdy údaje uvedené v průvodním dokladu nelze ověřit v mezinárodní databázi SEED.
V kontrolovaném období ELO SR zaslalo ELO ČR 33 žádostí MVS.
ELO ČR odeslalo ELO SR 25 žádostí MVS.
Celní úřady v ČR nejčastěji prověřovaly údaje uvedené v průvodních dokladech, zejména množství přijatých, resp. odeslaných výrobků či to, zda odesílatel výrobků uvedený v průvodním dokladu je oprávněn nakládat s výrobky podléhajícími spotřební dani, pokud tuto skutečnost nebylo možno ověřit v mezinárodní databázi SEED.
Přijaté žádostí MVS byly v obou zemích postoupeny celním úřadům místně příslušným pro příjemce nebo odesílatele výrobků podléhajících spotřební dani.
Celní úřady prověřily požadované údaje a výsledek šetření oznámily prostřednictvím ELO druhé členské zemi.
6. Shrnutí
Spolupráce NKÚ-ČR a NKÚ SR umožnila porovnat základní právní předpisy upravující oblast spotřebních daní v obou státech, postup celních orgánů ČR a SR při zahajování a ukončování dopravy výrobků v režimu podmíněného osvobození od daně mezi oběma státy, evidence těchto doprav a dále porovnat výměnu informací mezi celními orgány v rámci mezinárodní spolupráce.
6.1 Porovnáním právních předpisů upravujících oblast spotřebních daní v ČR a SR byly zjištěny rozdíly:
a) v postupu daňových subjektů a správců daně při zahajování dopravy výrobků v režimu podmíněného osvobození od daně.
Dopravu výrobků v režimu podmíněného osvobození od daně může daňový subjekt v ČR zahájit pouze se souhlasem správce daně, který zahájení dopravy povolí za podmínky, že na dopravované výrobky bylo poskytnuto zajištění daně ve výši daně na ně připadající.
Zahájení dopravy výrobků v režimu podmíněného osvobození od daně v SR nepodléhá povolení správce daně.
V kontrolovaném období byl daňový subjekt povinen oznámit správci daně zahájení dopravy lihu a tabákových výrobků.
Dopravu minerálních olejů, piva a vína mohl zahájit, aniž o této skutečnosti informoval správce daně.
V roce 2006 byly v SR postupně přijaty novely všech zákonů o spotřebních daních, podle kterých je odesílatel zboží v režimu podmíněného osvobození od daně povinen před zahájením dopravy zaslat kopii vyhotovení č. 1 průvodního dokladu elektronicky nebo faxem celnímu úřadu, který je místně příslušný odesílateli;
b) ve lhůtách pro odeslání vyhotovení č. 3 průvodního dokladu.
Příjemce v ČR je povinen nejpozději následující pracovní den po ukončení dopravy zaslat vyhotovení č. 3 a 4 průvodního dokladu správci daně k ověření.
Ověřené vyhotovení č. 3 je povinen zaslat odesílateli nejpozději následující pracovní den po jeho obdržení od správce daně.
Příjemce v SR je povinen zaslat odesílateli výrobků vyhotovení č. 3 potvrzené správcem daně a příjemcem výrobků nejpozději do 15. dne měsíce následujícího po měsíci, v němž zboží přijal.
6.2. Celní orgány v SR i v ČR vedou elektronické evidence doprav výrobků v režimu podmíněného osvobození od daně.
Obsah a způsob vedení této evidence není v ČR ani v SR upraven právním předpisem.
Celní orgány v obou zemích zadávají do evidence veškeré údaje z průvodních dokladů, na jejichž základě je doprava realizována.
Pro sledování dopravy zboží v režimu podmíněného osvobození od daně mezi členskými státy Evropské unie v současné době neexistuje jednotný elektronický systém, který by umožňoval správcům spotřebních daní v jednotlivých členských státech získávat informace o přepravě zboží v reálném čase.
Podle rozhodnutí Evropského parlamentu a Rady 1152/2003/ES ze dne 16. června 2003 se od 1. července 2009 předpokládá zavedení elektronického systému pro sledování přepravy výrobků podléhajících spotřební dani.
Na základě smlouvy o spolupráci v kontrolní činnosti předala česká strana slovenské straně databázi doprav výrobků v režimu podmíněného osvobození od daně zahájených v SR a ukončených v ČR.
Databáze obsahovala 5 876 položek týkajících se dopravovaných minerálních olejů, lihu a tabákových výrobků.
Slovenská strana předala české straně databázi doprav výrobků v režimu podmíněného osvobození od daně zahájených v ČR a ukončených v SR.
Databáze obsahovala 3 319 položek týkajících se dopravovaných minerálních olejů, lihu a tabákových výrobků.
Česká strana porovnala údaje o dopravách uvedených v evidenci zahájených doprav v ČR s evidencí doprav ukončených v SR.
Slovenská strana porovnala údaje o dopravách zboží v režimu podmíněného osvobození od daně zahájených v SR a ukončených v ČR.
Porovnávání údajů ztěžovala skutečnost, že množství dopravovaného zboží nebylo v databázích uváděno jednotně.
V případech, kdy nebylo možné jednoznačně přiřadit údaje o jednotlivých dopravách v obou evidencích, byla provedena kontrola průvodních dokladů a porušení režimu podmíněného osvobození od daně ani případy daňových úniků nebyly zjištěny.
Na základě poznatků z paralelních kontrol lze konstatovat, že z evidence doprav mohou členské státy získat cenné informace pro zkvalitnění správy spotřebních daní.
Zřízení elektronického systému pro přepravu a kontrolu zboží podléhajícího spotřební dani ve smyslu rozhodnutí Evropského parlamentu a Rady č. 1152/2003/ES umožní elektronický přenos průvodního dokladu a účinnější kontrolu pohybu v režimu podmíněného osvobození od daně na území Evropské unie.
Komuniké
Tato zpráva byla vyhotovena v českém, anglickém a slovenském jazyce.
Zprávu podepsali předseda Najvyššieho kontrolného úřadu Slovenskej republiky a prezident Nejvyššiho kontrolního úřadu, Česká republika.
