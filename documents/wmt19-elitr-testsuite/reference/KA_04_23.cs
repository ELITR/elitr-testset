Zpráva o výsledcích kontroly v azylových zařízeních v České republice a ve Slovenské republice
Majetek státu a finanční prostředky určené na zabezpečení činnosti Správy uprchlických zařízení Ministerstva vnitra
Kontrolní akce č. 04/23 „Majetek státu a finanční prostředky určené na zabezpečení činnosti Správy uprchlických zařízení Ministerstva vnitra"
Kontrolní akce č. 15/2004 „Kontrola hospodárenia s majetkom štátu a finančnými prostriedkami určenými na poskytovanie azylu a dočasného útočiska cudzincom v SR"
1. Úvod
Migrace obyvatelstva patří k jevům, které mají celosvětový charakter a staly se neoddělitelnou součástí i současné vývojové etapy České republiky a Slovenské republiky.
Její příčinou je zejména útěk občanů ze země původu nebo posledního trvalého pobytu před pronásledováním, zejména z důvodů rasových, náboženských, národnostních, politických, jakož i před důsledky vojenských konfliktů a etnických čistek.
Jejich cílem je získání azylu a integrace do společnosti, především v některé z vyspělých demokratických zemí Evropy.
Velkou skupinu tvoří i cizinci, jejichž důvodem migrace jsou nepříznivé ekonomické a životní podmínky.
Migrace není novým jevem.
Stanovení konkrétních zásad pomoci uprchlíkům přineslo už přijetí Ženevské dohody z roku 1951 a Newyorského protokolu z roku 1967 o právním postavení uprchlíků, jejichž akceptováním se vlády signatářských zemí zavázaly uplatňovat je ve své zahraničně-politické orientaci.
Česká a Slovenská federativní republika ratifikovala Newyorský protokol v roce 1991 a Ženevskou dohodu v roce 1992.
Česká republika i Slovenská republika po rozdělení v roce 1993 deklarovaly svůj postoj k uprchlické problematice pokračováním v plnění přijatých mezinárodních dokumentů a jejich závaznost v rámci národní legislativy potvrdily i právním aktem.
Obě republiky poskytování azylu zakotvily i ve svých ústavních zákonech.
Na azylový proces a s ním související otázky byly zaměřené paralelní kontroly provedené Nejvyšším kontrolním úřadem, Česká republika a Najvyšším kontrolným úradom Slovenskej republiky, jejichž výsledky obsahuje společná závěrečná zpráva.
Spolupráce mezi nejvyššími kontrolními úřady obou zemí byla realizována na základě „Smlouvy o spolupráci v kontrolní činnosti" (dále jen „Smlouva") uzavřené v dubnu 2004.
Obě strany se ve Smlouvě zavázaly vzájemně si poskytnout informace o právních předpisech, které upravují azylové řízení ve státu druhé smluvní strany, vybrané statistické údaje týkající se počtu žadatelů o azyl a výsledky azylového procesu, jakož i informace o azylových zařízeních.
Snahou paralelní kontrolní akce bylo vytypovat shodné problémové okruhy a poukázat na důsledky, které z toho vyplývají pro oblast migrace obyvatelstva.
Spolupráce spočívala ve sjednocení programu kontrolních akcí, ve výměně informací v rozsahu stanoveném Smlouvou a ve vypracování společné závěrečné zprávy o výsledku kontrol.
Při prvním společném jednání, které proběhlo ve dnech 5.4. až 7.4.2004, byly stanoveny shodné okruhy kontrolované problematiky a kontrolní postupy při přípravě kontrolních akcí.
Při druhém setkání, které se uskutečnilo ve dnech 28.6. až 30.6. 2004, byly upřesněny společné body pro program kontrolní akce.
Při třetím společném jednání, které se konalo v průběhu kontrolní akce ve dnech 8.11. až 10.11.2004, proběhla výměna zkušeností z probíhajících kontrol.
Byly upřesněny formy výstupů z kontrol a předběžně stanovena struktura a obsah společné závěrečné zprávy, která byla vypracována ve dnech 14.2. až 17.2. 2005 na posledním společném jednání.
Kontroly byly provedeny paralelně v období od září 2004 do ledna 2005.
V České republice kontrolu provedli kontroloři odboru obrany a bezpečnosti a vybraných územních odborů.
Kontrolovanými osobami byly Ministerstvo vnitra (dále jen „MV") a Správa uprchlických zařízení Ministerstva vnitra (dále jen „SUZ").
Ve Slovenské republice provedla kontrolu sekcia obrany, vnútra a štátnych úradov.
Kontrolovaným subjektem byl Migračný úrad Ministerstva vnútra SR (dále jen „MÚ").
Kontrolovaným obdobím byly roky 2001, 2002, 2003 (dále jen kontrolované období).
V některých případech jsou ve společné zprávě použity i statistické údaje za delší časové období.
2. Rekapitulace výsledků kontroly
2.1. Zhodnocení kontrolní činnosti
Předmětem paralelně provedených kontrol byl:  - azylový proces, - azylová zařízení, - hospodaření s finančními prostředky a majetkem státu, - vnitřní kontrolní systém.
Vzájemná výměna získaných zkušeností mezi Nejvyšším kontrolním úřadem, Česká republika a Najvyšším kontrolným úradom Slovenskej republiky se uskutečnila ve fázi přípravy a realizace kontrolních akcí.
Tato výměna umožnila důkladněji vyhodnotil předložené podklady, analyzovat příčiny zjištěných rozdílů zabezpečování azylového procesu.
Tak bylo možné soustředit se na rozhodující problémy, ovlivňující činnost azylových zařízení.
V konečném důsledku to pozitivně působilo na kvalitu provedení kontrolní činnosti.
2.2 Shrnutí výsledků kontroly
Harmonizace azylového práva České republiky a Slovenské republiky s dokumenty Evropské unie (dále jen „EU“) byla předmětem hodnotících zpráv Evropské komise k připravenosti obou zemí na vstup do EU.
V přijímání právních předpisů upravujících tuto oblast se pokračuje i po vstupu obou zemí do EU s cílem další harmonizace s právem EU.
Počet žadatelů o udělení azylu v České republice výrazně vzrostl v roce 2001.
Ve Slovenské republikce má počet žadatelů trvale rostoucí trend, přičemž k výraznému nárůstu žadatelů došlo v roce 2001.
Česká republika a Slovenská republika ve smyslu mezinárodních dohod poskytují finanční a hmotné zabezpečení žadatelům o azyl.
Státní rozpočet obou zemí na tento účel vyčleňuje potřebné finanční prostředky.
Výše výdajů čerpaných ze státního rozpočtu obou zemí je ovlivněna zejména počtem žadatelů, délkou trvání azylového řízení do udělení nebo neudělení azylu a také zdravotním stavem žadatelů.
Výše některých vybraných dávek je v obou zemích srovnatelná.
Česká republika a Slovenská republika zřizovaly azylová zařízení, ve kterých postupné vytvářely vhodné podmínky pro pobyt účastníků řízení o udělení azylu.
V azylových zařízeních je po dobu pobytu žadatelům o azyl poskytováno ubytování, stravování, zdravotní péče a základní materiální vybavení a hygienické potřeby.
Zároveň jsou organizovány kurzy v rámci aktivit ve volném času a žadatelům jsou vytvářeny podmínky pro kulturní a sportovní vyžití.
K azylovým zařízením patří přijímací střediska a pobytová střediska, v České republice i integrační střediska.
Náklady na jeden pobytový den závisí na obsazenosti a vybavenosti střediska a jsou v obou zemích srovnatelné.
V České republice je kapacita azylových zařízení v zásadě stabilizovaná.
Ve Slovenské republice se v nejbližších dvou letech předpokládá její zvýšení o téměř 1 000 míst.
Cílem je vytvořit podmínky pro žadatele, jejichž rostoucí počet bude podle očekávání v dalších letech pokračovat v souvislosti s uplatňováním Dublinské úmluvy.
V České republice nejvyšší část schválených rozpočtových výdajů byla vynaložena na zabezpečení služeb. Rozhodujícími výdaji této položky byly výdaje na ubytování a stravování žadatelů v azylových zařízeních provozovaných na základě smlouvy, výdaje na zdravotní péči poskytovanou žadatelům o azyl a náklady na stálou bezpečnostní službu zabezpečující ochranu azylových zařízení.
Významnou měrou se na celkových výdajích podílely i výdaje na platy, platby za provedenou práci a pojistné.
Ve Slovenské republice bylo rozpočtové hospodaření zabezpečování migrační politiky a azylového procesu poznamenané mnoha rozpočtovými opatřeními, která řešila oprávněné požadavky související s nárůstem počtu žadatelů o azyl.
Na čerpání běžných výdajů se rozhodující měrou podílely výdaje na mzdy, platy a pojistné, výdaje na materiál a služby a výdaje na bezpečnostní služby.
Výsledky kontroly v České republice a ve Slovenské republice upozornily na některé obdobné nedostatky, které neměly zásadní vliv na finanční hospodaření a hospodaření s majetkem státu.
Šlo o nedostatky zejména v oblasti používání prostředků státního rozpočtu v rozporu s účelem, na který byly určené zákonem o státním rozpočtu, když byly z běžných výdajů hrazeny akce mající charakter technického zhodnocení dlouhodobého hmotného majetku.
Porušen byl i zákon o účetnictví v oblasti inventarizace a v nedodržení účtové osnovy.
V České republice byly dále zjištěny drobné nedostatky při nakládání s majetkem státu, když byl přenechán do užívání jiné osobě bez smlouvy.
Nedodržením lhůty pro nahlášení změn v údajích katastru nemovitostí byl porušen zákon o katastru nemovitostí a přenecháním odpadu k likvidaci osobě, která nebyla osobou oprávněnou pro nakládání s odpady, byl porušen zákon o odpadech.
Ve Slovenské republice byly dále zjištěny nedostatky při poskytování nepřiměřeně vysokých záloh na odběr elektrické energie a zemního plynu, nedostatky v zadávání veřejných zakázek a v hospodaření s majetkem státu, když nebyla dostatečně zajištěna jeho evidence a nebyl prokázán způsob likvidace nepotřebného majetku.
Vnitřní kontrolní systém byl zajištěn v České republice a ve Slovenské republice ve smyslu platných obecně závazných právních předpisů, které upravují způsob provádění finanční kontroly.
V předložené písemné dokumentaci nebyly zjištěny nedostatky.
Nejvyšší kontrolní úřad, Česká republika a Najvyšší kontrolný úrad Slovenské republiky i přes některé zjištěné nedostatky hodnotí pozitivně postup SUZ a MÚ v zabezpečování služeb pro žadatele o azyl.
Vycházejíce z poznatků získaných v průběhu kontroly, Nejvyšší kontrolní úřad, Česká republika a Najvyšší kontrolný úrad Slovenské republiky konstatují, že navzdory výraznému nárůstu počtu žadatelů o azyl v posledních letech příslušné organizační složky obou zemí zvládly úkoly spojené s péčí o žadatele o azyl na odpovídající úrovni.
Z vyhodnocení vyplývá, že systém je funkční a stabilní.
Výsledky kontroly byly projednány se zainteresovanými statutárními zástupci příslušných organizačních složek státu na české i slovenské straně.
Na základě výsledků kontroly doporučujeme, aby se pozitivní metodické zkušenosti z kontroly využily při dalších společných kontrolních akcích v rámci mezinárodní spolupráce nejvyšších kontrolních institucí.
3. Legislativní rámec
V České republice i Slovenské republice vychází azylové právo ze Ženevské úmluvy z roku 1951 (Úmluva o právním postavení uprchlíků a na ni navazující Newyorský protokol z roku 1967).
První právní úprava byla provedena zákonem č. 498/1990 Sb., o uprchlících.
V České republice je od 1. 1. 2000 účinný zákon č. 325/1999 Sb., o azylu a o změně zákona č. 83/1991 Sb., o Policii České republiky.
Tento zákon byl celkem pětkrát novelizován (zákonem č. 2/2002 Sb., zákonem č. 217/2002 Sb., zákonem č. 320/2002 Sb., zákonem č. 519/2002 Sb. a zákonem č. 222/2003 Sb.).
V legislativním procesu jsou v současnosti další dvě novely zákona č. 325/1999 Sb., o azylu, a přijetí dalších novel bude vázáno na evropskou legislativu.
V době tvorby zákona č. 325/1999 Sb., o azylu, byla oblast azylu součástí 3. pilíře EU a dokumenty o azylu byly co do závaznosti politickými dokumenty.
Už v rámci přijímání tohoto zákona byla snaha, aby byl co nejvíce slučitelný s právem EU.
Významnou změnou pro azylovou politiku v rámci EU byl přesun problematiky azylu z 3. do 1. pilíře, kdy se právo azylu stalo součástí komunitárního práva od 1.5. 1999 na základě Amsterodamské smlouvy.
Tento posun vyvolal potřebu vytvořit i odpovídající legislativu, tzn. vytvořit právní nástroje v odpovídající právní závaznosti.
Slučitelnost českého azylového práva s dokumenty EU byla předmětem pravidelných hodnotících zpráv Evropské komise.
Klíčové komunitární předpisy v oblasti azylu byly přijaty krátce před vstupem či až po vstupu České republiky do EU a jejich transpoziční lhůta v době kontroly Nejvyššího kontrolního úřadu, Česká republika ještě neuplynula.
Poté, co dojde k jejich implementaci do českého právního řádu, bude Česká republika povinna oznámit Evropské komisi, jakým způsobem transpozici provedla.
Ve Slovenské republice postup státních orgánů v řízení o přiznání postavení uprchlíka a určení povinností cizinců, kteří požádali o přiznání postavení uprchlíka, nebo kterým bylo poskytnuto dočasné útočiště na území Slovenské republiky, stanovil s účinností od 1.1.1996 zákon Národní rady Slovenské republiky č. 283/1995 Z. z., o utečencoch.
Od roku 2003 byl zákon o uprchlících nahrazen zákonem č. 480/2002 Z. z„ o azyle a o změně a doplnění některých zákonů, ve kterém byla zapracována harmonizace právní úpravy Slovenské republiky se směrnicí Rady Evropy 2001/55/ES z 20. 7. 2001 o minimálních standardech na poskytování dočasné ochrany v případě hromadného přílivu vysídlených osob a o opatřeních na podporu rovnováhy úsilí mezi členskými zeměmi při přijímání těchto osob a snášení z toho vyplývajících důsledků.
Po dvou novelách zákona č. 480/2002 Z z., o azyle, v letech 2003 a 2004 byla na začátku roku 2005 schválena třetí novela, která znamená další harmonizaci práva Slovenské republiky s legislativou EU v oblasti migrace a azylu.
Jejími významnými prvky jsou například stanovení povinnosti pro azylanty navštěvovat po dobu pobytu v integračním středisku kurz základů slovenského jazyka, určení opatrovníka soudy u neplnoletých cizinců, pokud se zdržují na území Slovenské republiky bez zákonného zástupce, umožnění žadatelům vstupovat do pracovněprávního vztahu za určitých okolností, uvedených v novele zákona.
Harmonizace práva Slovenské republiky s právem EU v oblasti migrace a azylového procesu byla hodnocená v pravidelných zprávách Evropské komise k připravenosti na vstup Slovenské republiky do EU.
V roce 2002 bylo ve zprávě upozorněno na nedostatečné personální kapacity MÚ, které neodpovídaly zvýšenému počtu žadatelů o udělení azylu.
4. Azylový proces
V České republice spadají od roku 1990 záležitosti týkající se uprchlíků do kompetence MV.
S účinností od 1. 1. 1996 zřídilo MV organizační složku státu SUZ. Důvodem bylo oddělení výkonu státní správy v oblasti azylové procedury, která je vykonávána prostřednictvím odboru azylové a migrační politiky MV, od zabezpečování služeb žadatelům o udělení azylu.
Úkolem SUZ je zajišťovat pro MV poskytování ubytovacích, stravovacích, zdravotních a jiných služeb účastníkům řízení o udělení azylu a azylantům.
Ve Slovenské republice plní rozhodující úkoly v oblasti azylového procesu MÚ, a to zejména z hlediska finančního a materiálně-technického zabezpečení azylového procesu v rozsahu vymezeném zvláštními předpisy.
Prioritními úkoly jsou otázky související s rozhodováním o žádostech cizinců o udělení azylu v I. stupni správního řízení a komplexní provoz azylových zařízení v oblasti ubytování, stravování, zdravotního, finančního a materiálního zabezpečení žadatelů o udělení azylu.
Kromě toho připravuje koncepce k migrační politice státu.
Výsledky, dosažené v oblasti tvorby azylového systému ve Slovenské republice v uplynulých letech, významně ovlivnila spolupráce a podpora ze strany Úřadu Vysokého komisaře OSN pro uprchlíky (dále jen „UNHCR“).
Zvláštním přínosem byla jeho finanční spoluúčast na rekonstrukci bytového fondu pro azylanty.
UNHCR spolufinancovalo i sociální, kulturní a sportovní aktivity pro žadatele.
4.1 Vývoj počtu žadatelů o udělení azylu a výsledky azylového procesu
Vývoj počtu žadatelů o azyl v České republice je znázorněn v grafu.
K výraznému nárůstu došlo v roce 2001 z důvodu kosovské krize a v roce 2003 se projevil zvýšený počet uprchlíků z Čečenska.
Přehled o výsledcích azylového řízení v České republice je uveden v tabulce č.1.
V kontrolovaném období byl udělen azyl celkem v 394 případech, z toho 83 v roce 2001, 103 v roce 2002 a 208 případů v roce 2003.
V kontrolovaném období nebyl udělen azyl celkem v 22 731 případech a v 22 636 případech bylo řízení o udělení azylu zastaveno.
Počet účastníků řízení k 1.1. zahrnuje jak osoby, kterým nebylo dosud vystaveno rozhodnutí, tak ty, kterým nebylo rozhodnutí předáno.
Dále jsou zde zahrnuty osoby, kterým bylo prominuto zmeškání lhůty pro podání odvolání, či kterým bylo předchozí rozhodnutí zrušeno a dosud nebylo vystaveno nové.
Ve Slovenské republice má počet žadatelů o azyl trvale rostoucí trend.
Jestliže v roce 1993 bylo evidováno 96 žadatelů, v roce 2003 to bylo už 10 358 osob.
Ke značnému nárůstu počtu žadatelů došlo v roce 2001, kdy bylo zaevidováno 8 131 žadatelů, což představovalo nárůst o 423% proti roku 2000, ve kterém požádalo o azyl 1 556 osob.
Údaje o výsledcích azylového řízení ve Slovenské republice v kontrolovaném období jsou uvedeny v tabulce č. 2.
V kontrolovaném období bylo uděleno celkem 49 azylů a jejich počet nepřekročil v jednotlivých letech 0,22% z evidovaného počtu žadatelů.
Azyl nebyl udělen v 860 případech.
Řízení o udělení azylu bylo zastaveno celkem v 23 088 případech.
Převážná část žadatelů tím, že se bez povolení zdržovala mimo azylové zařízení, dobrovolně opustila azylové řízení před jeho ukončením.
V roce 2002 šlo o více než 82% z celkového počtu zaevidovaných žadatelů a v roce 2003 už o více než 94% osob.
Délka pobytu jednoho žadatele v některém z azylových zařízení, přepočítaná na průměrný počet dnů, byla 13 dnů v roce 2001, 18 dnů v roce 2002 a 19 dnů v roce 2003.
Z poznatků MÚ také vyplývá, že u většiny žadatelů vstupujících do azylového procesu ve Slovenské republice jde o hledání lepších životních podmínek, tedy o tzv. ekonomickou migraci, která nemá oporu v dokumentech přijatých mezinárodním společenstvím, ke kterým se přihlásila i Slovenská republika.
V těchto případech je azylový systém žadateli účelově využíván.
Žádost o udělení azylu založená na ekonomických důvodech, jako je hledání zaměstnání nebo lepších životních podmínek, není důvodem k udělení azylu.
Taková žádost by měla být podle ustanovení § 12 ods. 1 písm. a) zákona č. 480/2002 Z. z., o azyle, posouzena jako zjevně nedůvodná a mělo by o ní být rozhodnuto do 30 dnů.
Dosud nejsou vytvořeny mezinárodně uznávané zásady k identifikaci ekonomických migrantů, které by je odlišily od žadatelů pronásledovaných v zemi původu a které by umožnily zrychlit azylový proces.
Vzhledem k uvedeným skutečnostem je možno konstatovat, že Slovenská republika je z hlediska mezinárodní migrace tranzitní zemí a cílovými zeměmi migrace byly a nadále zůstávají západoevropské státy.
Česká republika a Slovenská republika po vstupu do EU přistoupily k Dohodě určující stát, který je zodpovědný za posouzení žádostí o azyl podaných v jednom z členských států Evropských společenství (Dublinská úmluva).
Úmluva zabraňuje podávání vícenásobných účelových žádostí o udělení azylu ve více státech EU.
Žadatelé se po pozitivní identifikaci v systému EURODAC vracejí do země první registrace.
Slovenská republika je součástí venkovní hranice zemí EU, proto uplatňování Dublinské úmluvy může mít v dalším období za následek nárůst počtu žadatelů, kterým bude potřeba vytvořit podmínky pro pobyt ve Slovenské republice až do vydání rozhodnutí o udělení nebo neudělení azylu.
4.2 Čerpání finančních prostředků
Česká republika a Slovenská republika jsou povinny ve smyslu mezinárodních dohod a z nich vycházejících národních legislativních úprav poskytovat finanční a hmotné zabezpečení žadatelům o azyl.
Státní rozpočet obou zemí na tento účel vyčleňuje potřebné finanční prostředky.
Výše výdajů čerpaných ze státního rozpočtu je ovlivněna především počtem žadatelů, délkou trvání azylového řízení až do pravomocného rozhodnutí o udělení azylu a rovněž jejich zdravotním stavem.
Rostoucí počet osob vstupujících do azylového procesu má přímý dopad na vyšší čerpání zákonem stanovených dávek pro žadatele, jako jsou výdaje na stravu, kapesné, výdaje na základní materiální vybavení, ostatní materiální vybavení a jiné sociální příspěvky.
Výše některých vybraných dávek je v obou zemích porovnatelná.
V České republice bylo v kontrolovaném období stravné 58 Kč na osobu a den, kapesné 12 Kč na osobu a den a 6 Kč na dítě do 15 let věku.
Náklady na jednoho žadatele o azyl na jeden pobytový den byly v průměru 351 Kč v roce 2001, 383 Kč v roce 2002 a 345 Kč v roce 2003.
Mimo kapesné může být žadatelům o azyl ubytovaným v pobytových střediscích se samostatným vařením a žadatelům ubytovaným v soukromí mimo azylová zařízení poskytován příspěvek až do výše životního minima.
Zákon č. 325/1999 Sb., o azylu, ve znění pozdějších předpisů mimo jiné přiznává v § 84 obcím nárok na příspěvek na úhradu nákladů vynaložených v souvislosti s azylovým zařízením na jejím území.
Výše příspěvku byla každoročně stanovena usneseními vlády a v kontrolovaném období činila 7 Kč za osobu a pobytový den.
Současně je obcím přiznán nárok na příspěvek na úhradu neinvestičních nákladů základních škol, které navštěvují žadatelé o udělení azylu.
Výše příspěvku byla v kontrolovaném období 120 Kč na jednoho žáka a měsíc za podmínky, že v daném měsíci dotyčný navštěvoval školu po dobu minimálně 10 dní.
Ve Slovenské republice bylo v kontrolovaném období stravné 70 Sk na osobu a den, kapesné 12 Sk na osobu a den a 8 Sk na dítě do 15 let věku.
Náklady na jednoho žadatele o azyl na jeden pobytový den byly v průměru 442 Sk v roce 2001, 447 Sk v roce 2002 a 445 Sk v roce 2003.
Obcím, na jejichž území se nachází azylové zařízení, je v souladu se zákonem č. 480/2002 Z. z., o azyle, poskytován příspěvek na částečnou úhradu výdajů, které obec vynaloží v souvislosti se zřízením a činností azylového zařízení.
Obce zatím využívaly pouze částečně možnost požádat o příspěvek, který je stanoven ve výši 1 500 Sk na lůžko a kalendářní rok.
Národní legislativa v obou zemích pro vydání rozhodnutí o azylu stanovuje 90denní lhůtu od zahájení řízení o udělení azylu a zároveň připouští v odůvodněných případech prodloužení této lhůty.
Nejčastějším důvodem prodloužení řízení o udělení azylu, což ovlivňuje výši výdajů státního rozpočtu, je podání opravných prostředků proti rozhodnutí o neudělení azylu.
V České republice byl nejvyšší počet pravomocných rozhodnutí vydán v intervalu mezi 90 až 180 dny (31,54%).
Druhý nejvyšší počet byl v intervalu do 90 dnů ode dne podání žádosti o udělení azylu (17,61%).
Celkem bylo 73% azylových řízení zahájených v letech 2001-2003 pravomocně rozhodnuto do jednoho roku od jejich zahájení.
V období do dvou let od zahájení řízení o udělení azylu bylo pravomocně rozhodnuto o 92% žádostí o udělení azylu.
Ve Slovenské republice podle údajů MÚ až 90 % žadatelů, kterým nebyl udělen azyl, využívá zákonem stanovenou možnost prodloužení lhůty podáním opravného prostředku k soudu.
V některých případech šlo o prodloužení o více než rok a v době výkonu kontroly nebyla řízení u soudu ukončena.
Určitý přínos ve zkrácení azylového řízení se očekává od zřízení společných pracovišť MÚ a Úradu hraničnej a cudzineckej polície Policajného zboru v přijímacích střediscích v Adamově-Gbeloch, Opatovskej Novej Vsi a v Liptovských Vlachoch, ke kterému se přistoupilo v době výkonu kontroly od 1.10.2004.
Předpokládá se tím zjednodušení postupů a zkrácení lhůt řízení mezi oběma složkami azylového procesu.
5. Azylová zařízení
Česká republika a Slovenská republika zřizovaly azylová zařízení, ve kterých postupně vytvářely vhodné podmínky pro poskytování služeb účastníkům řízení o udělení azylu.
V azylových zařízeních je během pobytu žadatelům o azyl poskytováno ubytování, stravování, zdravotní péče, kapesné a základní materiální vybavení a hygienické potřeby.
Zároveň jsou organizovány kurzy v rámci volnočasových aktivit a žadatelům jsou vytvářeny podmínky pro kulturní a sportovní vyžití.
5.1 Azylová zařízení v České republice
SUZ spravuje a provozuje azylová zařízení a je příslušná hospodařit s majetkem státu v areálech přijímacího střediska Vyšní Lhoty, přijímacího a pobytového střediska Červený Újezd, pobytových středisek Bělá-Jezová, Zastávka u Brna, Kostelec nad Orlicí, Havířov a v objektech integračních azylových středisek Jaroměř a Zastávka u Brna.
Začátkem roku 2002 bylo zřízeno přijímací středisko v tranzitním prostom letiště Praha-Ruzyně.
SUZ dále zajišťuje provoz azylových zařízení ve Stráži pod Ralskem, Seči, Bruntále, Zbýšově a Kašavě, která jsou provozována právnickou osobou na základě § 80 odst. 3 zákona č. 325/1999 Sb, o azylu.
Celková ubytovací kapacita přijímacích středisek je 747 míst a celková ubytovací kapacita pobytových středisek je 1 977 míst.
Přijímací střediska jsou uzavřená zařízení, která nesmí žadatelé o azyl opustit do doby provedení předepsaných lékařských vyšetření a základních přijímacích úkonů uvedených v zákoně č. 325/1999 Sb., o azylu.
Porušení povinnosti pobývat v přijímacím středisku je hodnoceno jako přestupek.
Pobytová střediska, do nichž přicházejí žadatelé o azyl z přijímacích středisek, slouží k ubytování žadatelů o udělení azylu do doby nabytí právní moci rozhodnutí o jejich žádosti o udělení nebo neudělení azylu.
Za splnění určitých podmínek mají žadatelé o azyl možnost pobytová střediska opustit, popř. pobývat v soukromí.
Žadatelé o udělení azylu mají v přijímacích a pobytových střediscích, v nichž jsou hlášeni k pobytu, právo na bezplatné ubytování, poskytování stravy, jiných služeb a kapesného za podmínky, že strpěli úkony nezbytné ke zjištění jejich finančních a majetkových poměrů, a tyto poměry jsou takové, že od nich nelze spravedlivě žádat ani částečnou úhradu uvedených služeb.
Integrační azylová střediska slouží k dočasnému ubytování osob, kterým byl udělen azyl.
Klienti jsou ve středisku ubytováni na základě ubytovací smlouvy, která je zpravidla uzavřena na 6 měsíců s možností prodloužení do doby, než se pro ně podaří zajistit odpovídající bydlení, nebo si jej zajistí sami v rámci státního integračního programu.
V integračním středisku si klienti hradí veškeré náklady na ubytování a stravují se individuálně.
Osoby s přiznaným postavením uprchlíka mají stejná práva a povinnosti jako čeští občané a mají stejný přístup k sociálnímu zabezpečení.
5.1.1 Náklady azylových zařízení
Pro srovnání azylových zařízení byl zvolen jako nejlépe vypovídající ukazatel výše nákladů na jeden fyzický pobytový den.
Vychází z faktického počtu osob, kterým byly každý den skutečně poskytnuty služby zajišťované azylovým zařízením.
V tabulce č. 3 a v grafu jsou zařízení provozovaná SUZ označená jako vlastní a zařízení provozovaná právnickými osobami na základě § 80 zákona č. 325/1999 Sb., o azylu, jako smluvní.
Náklady na jeden pobytový den ve vlastním azylovém zařízení provozovaném SUZ klesají se zvyšující se naplněností těchto zařízení. Příčinou je, že fixní náklady na provoz objektů jsou rozpočítány na více žadatelů o azyl.
Objem celkových nákladů vynaložených na zajištění služeb pro žadatele o azyl se s jejich rostoucím počtem přímo úměrně zvyšuje.
V letech 2001 a 2003 docházelo ve vlastních azylových zařízeních k ubytování žadatelů v krizové kapacitě.
V části roku 2003 byla dokonce k řešení kapacitní krize azylových zařízení, způsobené hromadným příchodem žadatelů o azyl čečenské národnosti z Polska, využita mimořádná ubytovací kapacita v obytných kontejnerech (celkem 320 lůžek).
Tato kapacita byla zajištěna formou pronájmu 80 obytných a 6 sanitárních kontejnerů.
Výdaje na jednoho žadatele na jeden pobytový den pak byly v těchto letech nižší.
Dlouhodobé udržování vysoké naplněnosti těchto zařízení však není možné.
Je třeba brát v úvahu rizika neočekávaného přílivu uprchlíků a s tím spojeného požadavku na potřebu vyšší ubytovací kapacity.
Zároveň není možné při plně obsazené ubytovací kapacitě provádět některé opravy, údržbu a investice.
Forma azylových zařízení provozovaných smluvně umožňuje v případě potřeby přijímání operativních řešení v oblasti kapacit azylových zařízení.
5.2 Azylová zařízení ve Slovenské republice
Azylovými zařízeními jsou přijímací střediska a pobytová střediska.
MÚ má ve své správě přijímací střediska Adamov-Gbely, Rohovce, Opatovská Nová Ves a pobytové středisko Brezová pod Bradlom.
Celková kapacita přijímacích středisek je 470 míst a pobytového střediska 100 míst.
Rostoucí počet žadatelů o azyl řešil MÚ zřízením pobytového střediska v Gabčíkově v pronajatých prostorách Slovenskej technickej univerzity Bratislava s pružnou disponibilní kapacitou od 250 do 940 míst.
Podle uzavřené smlouvy pronájemce zabezpečuje i poskytování služeb spojených s provozem střediska.
Touto formou řešil MÚ nedostatek vlastního personálu.
Pobytové středisko bylo také dočasně zřízeno v letech 2002 a 2003 v pronajatých prostorách v Jazierciach s kapacitou 160 míst.
Přijímací střediska měla v kontrolovaném období obsazenost v průměru od 57% do 62%, v pobytových střediscích byla v průměru od 33% do 50%.
Obsazenost se měnila podle ročního období a nejvyšší byla v posledních měsících roku, kdy požádal o azyl o mnoho větší počet žadatelů ve srovnání s jinými měsíci roku.
Další zvýšení ubytovacích kapacit cca o 450 míst bude možné po rekonstrukci středisek v Opatovskej Novej Vsi a Vlachoch.
Po dostavbě střediska v Humennom v roce 2006 se počet míst zvýší o dalších 550 osob.
5.2.1 Náklady azylových zařízení
Údaje o výši nákladů na provoz azylových zařízení jsou uvedené v tabulce č. 4.
Z jejich analýzy vyplývá, že provozování azylového zařízení jiným subjektem, který poskytne prostory a zabezpečí chod zařízení včetně s tím spojených činností, je jednou z možností, jak zabezpečit za přiměřených nákladů úkoly vyplývající z pobytu žadatelů o udělení azylu ve Slovenské republice.
6. Hospodaření s finančními prostředky a majetkem státu
6.1 Analýza hospodaření
V České republice byly v roce 2001 schválené rozpočtované výdaje SUZ navýšeny třinácti rozpočtovými opatřeními o 103 077 tis. Kč.
Z toho 89 979 tis. Kč (87,29%) byly účelově určené prostředky. Převážná část byla určena na řešení důsledků kosovské krize (44 538 tis. Kč) a zajištění zdravotní péče poskytované žadatelům o azyl (38 870 tis. Kč).
V roce 2002 byly výdaje SUZ navýšeny dvaceti rozpočtovými opatřeními o 88 362 tis. Kč.
Z toho 62 282 tis. Kč (70,48%) byly účelově určené prostředky, z čehož převážná část (53 200 tis. Kč) byla určena na zdravotní péči poskytovanou žadatelům o azyl.
V roce 2003 byly výdaje SUZ navýšeny čtrnácti rozpočtovými opatřeními celkem o 88 078 tis. Kč.
Z toho 82 000 tis. Kč (93,09%) činily účelově určené prostředky uvolněné ze Všeobecné pokladní správy.
Částka 51 000 tis. Kč byla určena na zdravotní péči poskytovanou žadatelům o azyl, 24 000 tis. Kč na řešení přílivu čečenských uprchlíků a 7 000 tis. Kč na program humanitárních evakuací zdravotně postižených obyvatel Irácké republiky.
Přehled o čerpání vybraných výdajů SUZ v kontrolovaném období je uveden v tabulce č. 5.
Z výše uvedeného přehledu je zřejmé, že nejvyšší část výdajů byla vynaložena na zajištění služeb.
Výše vynaložených výdajů na nákup služeb se pohybovala v rozmezí 37,07% až 38,23% celkových výdajů.
Rozhorlujícími výdaji v této položce byly výdaje za ubytování a stravování žadatelů v azylových zařízeních provozovaných na základě smlouvy, výdaje na lékařskou péči poskytovanou žadatelům o azyl a náklady na stálou bezpečnostní službu zajišťující ostrahu v jednotlivých azylových zařízeních.
Významnou měrou se na celkových výdajích SUZ podílely výdaje na platy, platby za odvedenou práci a pojistné (23,99% - 24,97%).
V neposlední řadě se na celkových výdajích SUZ významně podílely nákupy materiálu (přibližně 14%), přičemž nejvyšší podíl na těchto výdajích měl nákup potravin (7,61 % ? 9,83% celkových výdajů).
Ve Slovenské republice bylo rozpočtové hospodaření MÚ na zabezpečení migrační politiky a azylového procesu poznamenáno více rozpočtovými opatřeními, které řešily oprávněné požadavky související s nárůstem počtu žadatelů o azyl.
Pro návrh a rozpis rozpočtu ve výdajové části byla zejména v letech 2001 a 2002 charakteristická nerovnováha mezi požadavky MÚ, které vycházely z nárůstu počtu žadatelů o udělení azylu a z potřeb financování jejich zákonných nároků, a poskytnutými zdroji především v hlavní kategorii běžných výdajů.
Správce rozpočtové kapitoly disproporci řešil v průběhu roku vícero rozpočtovými opatřeními, kterými zvýšil limit běžných výdajů v roce 2001 o 41,8 % a v roce 2002 až o 71,7%.
Přehled o čerpání vybraných výdajů MÚ v kontrolovaném období je uveden v tabulce č. 6.
Na čerpání běžných výdajů se rozhodující měrou podílely výdaje na mzdy, platy a pojistné v rozpětí od 24,47% do 30,51 % a výdaje na materiál a služby v rozpětí od 21,04% do 38,82% z celkových výdajů.
Více než 10% tvořily výdaje na bezpečnostní služby a od 3,92% do 7,20 % výdaje na nákup potravin.
Další významnou část představovaly výdaje za ubytovací a stravovací služby podílem od 10,82% do 26,96%.
Poměrně nízký podíl v rozpětí od 1,03% do 6,25% tvořily kapitálové výdaje.
6.2 Zjištěné nedostatky
Výsledky kontroly v České republice a Slovenské republice poukázaly na některé obdobné nedostatky, které neměly zásadní vliv na hospodaření s finančními prostředky a majetkem státu.
Jednalo se o nedostatky zejména v následujících oblastech: a) použití prostředků státního rozpočtu v rozporu s účelem, na který byly určeny zákonem o státním rozpočtu, když byly z běžných výdajů hrazeny akce mající charakter technického zhodnocení dlouhodobého hmotného majetku; b) porušení zákona o účetnictví v oblasti inventarizací a v nedodržování směrné účtové osnovy.
V České republice byly dále zjištěny drobné nedostatky při nakládání s majetkem státu, kdy byl přenechán k užívání jiné osobě bez náležité smlouvy; nedodržením lhůty pro hlášení změn údajů katastru nemovitostí byl porušen zákon o katastru nemovitostí; přenecháním odpadu k likvidaci osobě, která nebyla osobou oprávněnou k nakládání s odpady, byl porušen zákon o odpadech.
Ve Slovenské republice byly dále zjištěny nedostatky v poskytování nepřiměřeně vysokých záloh na odběr elektrické energie a zemního plynu, nedostatky v zadávání veřejných zakázek a v hospodaření s majetkem státu, když nebyla dostatečně zajištěna jeho evidence a nebyl prokázán způsob likvidace nepotřebného majetku.
7. Vnitřní kontrolní systém
V České republice byl u SUZ k 1.7. 2002 zaveden vnitřní kontrolní systém ve smyslu ustanovení zákona č. 320/2001 Sb., o finanční kontrole, stanovující kompetence jednotlivých zaměstnanců odpovědných za provádění předběžné, průběžné a následné kontroly.
Zároveň byl zaveden systém interního auditu a jmenován interní auditor SUZ.
Každoročně je SUZ vydáván plán finančních, sociálně a provozně technických kontrol, jejichž cílem je komplexní ověřování hospodaření s finančními prostředky a majetkem státu v jednotlivých azylových zařízeních spravovaných SUZ.
V roce 2002 bylo provedeno 42 řídících kontrol a v roce 2003 jich bylo provedeno 54.
Ve Slovenské republice přímý výkon kontrolní činnosti v útvarech a organizacích Ministerstva vnitra Slovenské republiky z hlediska dodržování obecně závazných právních předpisů a vnitřních předpisů zajišťuje Úrad kontroly ministra.
V rámci kontrolovaného období nebyla provedena kontrola plnění úkolů na úseku azylové politiky.
Vnitřní kontrolní systém MÚ je zaměřený především na provádění předběžné a průběžné finanční kontroly podle zákona č. 502/2001 Z. z., o finančnej kontrole a vnútornom audite.
Výkon finanční kontroly je upraven rovněž vnitřními předpisy ředitele MÚ.
Věcná zaměření kontrolní činnosti jako součásti řízení jednotlivých útvarů byla stanovena v rámci ročního plánu MÚ.
Zodpovědnými za výkon kontroly v této oblasti byli určeni ředitelé odborů.
Podle předložené písemné dokumentace nebyly zjištěny nedostatky.
Od doby účinnosti nařízení Ministerstva vnitra Slovenské republiky č. 28 z 23. 4. 2004 je MÚ povinen vyřizovat a přešetřovat stížnosti podle zákona o stížnostech.
V nejbližším období bude potřeba dořešit organizační zabezpečení tohoto úkolu.
Komuniké
Tato zpráva byla vyhotovena v českém, anglickém a slovenském jazyce a podepsána viceprezidentem Nejvyššího kontrolního úřadu a předsedou Najvyššieho kontrolného úradu Slovenskej republiky.
