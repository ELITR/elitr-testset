TIESAS RĪKOJUMS (trešā palāta)
2012 gada 17. janvārī (*)
Autortiesības – Informācijas sabiedrība – Direktīva 2001/29/EK – 5. panta 1. un 5. punkts – Literārie un mākslas darbi – Literāro darbu īsu izvilkumu reproducēšana – Presē publicēti raksti – Pagaidu un pārejas reproducēšana – Tehnoloģisks process, kas ietver rakstu skenēšanu, kurai seko to pārvēršana teksta datnē, reprodukcijas elektroniska apstrāde un šīs reprodukcijas vienas daļas uzglabāšana – Pagaidu reproducēšanas darbības, kas ir šāda tehnoloģiska procesa neatņemama un būtiska daļa – Šo darbību, kas izpaužas kā darba vai cita tiesību objekta likumīga izmantošana, mērķis – Minēto darbību patstāvīga ekonomiska nozīme
Lieta C‑302/10
par lūgumu sniegt prejudiciālu nolēmumu atbilstoši LESD 267. pantam, ko Højesteret (Dānija) iesniedza ar lēmumu, kas pieņemts 2010. gada 16. jūnijā un kas Tiesā reģistrēts 2010. gada 18. jūnijā, tiesvedībā
Infopaq International A/S
pret
Danske Dagblades Forening.
TIESA (trešā palāta)
šādā sastāvā: palātas priekšsēdētājs K. Lēnartss [K. Lenaerts], tiesneši J. Malenovskis [J. Malenovský] (referents), E. Juhāss [E. Juhász], Dž. Arestis [G. Arestis] un T. fon Danvics [T. von Danwitz],
ģenerāladvokāte V. Trstenjaka [V. Trstenjak],
sekretārs A. Kalots Eskobars [A. Calot Escobar],
ņemot vērā rakstveida procesu,
ņemot vērā apsvērumus, ko sniedza:
Infopaq International A/S vārdā – A. Jensena [A. Jensen], advokat,
Danske Dagblades Forening vārdā – M. Dāls Pedersens [M. Dahl Pedersen], advokat,
Spānijas valdības vārdā – N. Diasa Abada [N. Díaz Abad], pārstāve,
Eiropas Komisijas vārdā – Ž. Samnada [J. Samnadda] un H. Stēvlbeks [H. Støvlbæk], pārstāvji,
Tiesai ierosinot lietu izlemt, pieņemot motivētu rīkojumu saskaņā ar Reglamenta 104. panta 3. punkta pirmo daļu,
izdod šo rīkojumu.
Rīkojums
Lūgums sniegt prejudiciālu nolēmumu ir par to, kā interpretēt Eiropas Parlamenta un Padomes 2001. gada 22. maija Direktīvas 2001/29/EK par dažu autortiesību un blakustiesību aspektu saskaņošanu informācijas sabiedrībā (OV L 167, 10. lpp.) 5. panta 1. un 5. punktu.
Šis lūgums ir iesniegts tiesvedībā starp Infopaq International A/S (turpmāk tekstā – “Infopaq”) un Danske Dagblades Forening (turpmāk tekstā – “DDF”) par Infopaq lūguma atzīt, ka tai nebija jāsaņem autortiesību īpašnieku piekrišana presē publicētu rakstu reproducēšanai ar automatizēta procesa palīdzību, kas ietver skenēšanu un raksta pārvēršanu par digitālu failu, kam seko šī faila elektroniska apstrāde, noraidīšanu.
Atbilstošās tiesību normas
Savienības tiesības
Direktīvas 2001/29 preambulas 4., 9.–11., 21., 22. un 31., kā arī 33. apsvērumā ir paredzēts:
“(4Nodrošinot lielāku juridisko noteiktību un intelektuālā īpašuma labāku aizsardzību, autortiesību un blakustiesību saskaņots tiesiskais regulējums veicinās būtisku ieguldījumu jaunradē un jauninājumos, tostarp tīklu infrastruktūrā .
(9“Autortiesību un blakustiesību saskaņošanas pamatā jābūt augstam aizsardzības līmenim, jo šīm tiesībām ir izšķiroša nozīme intelektuālajā jaunradē. 
(10Lai autori vai izpildītāji varētu turpināt savu radošo un māksliniecisko darbību, viņiem jāsaņem atbilstīga atlīdzība par viņu darbu izmantošanu .
(11Šajā sakarā arī vienpadsmitajā apsvērumā ir noteikts, ka stingra un efektīva aizsardzības sistēma ļauj nodrošināt, lai Eiropas kultūras jaunrade un producēšana saņemtu vajadzīgos resursus un lai tiktu aizsargāta mākslas darbu radītāju un izpildītāju neatkarība un cieņa.
(21Šai direktīvai attiecībā uz dažādiem labuma guvējiem būtu jādefinē to darbību joma, uz ko attiecas reproducēšanas tiesības. Tas būtu jādara atbilstīgi acquis communautaire. Lai nodrošinātu juridisko noteiktību iekšējā tirgū, vajadzīga šo darbību plaša definīcija.
(22Mērķi, uz kura sasniegšanu vērsts pienācīgs atbalsts kultūras pasākumu izplatīšanai, nedrīkst sasniegt, atsakoties no striktas tiesību aizsardzības vai neiebilstot pret viltotu vai pirātisku darbu izplatīšanas nelikumīgajiem veidiem.
(31“Jāsaglabā taisnīgs līdzsvars starp dažādu kategoriju tiesību subjektu tiesībām un interesēm un dažādu kategoriju tiesību subjektu un aizsargātu tiesību objektu lietotāju tiesībām un interesēm. 
(33Uz ekskluzīvajām reproducēšanas tiesībām būtu jāattiecina izņēmums, atļaujot veikt pagaidu reproducēšanu, kas ir īslaicīga vai papildu reproducēšana un kas ir tehnoloģiska procesa neatņemama un būtiska daļa un ko veic tikai, lai starpnieks tīklā varētu īstenot efektīvu pārsūtīšanu no vienas trešās personas citai trešai personai vai arī likumīgi izmantot darbu vai citu tiesību objektu. Attiecīgajām reproducēšanas darbībām pašām nevajadzētu būt ar atsevišķu ekonomisku vērtību. Ciktāl tās atbilst minētajiem nosacījumiem, šajā izņēmumā būtu jāiekļauj darbības, kas ļauj veikt pārlūkošanu [(“browsing”)] un arī uzkrāšanu datoratmiņā [(“caching”)], tajā skaitā darbības, kas ļauj efektīvi darboties pārsūtīšanas sistēmām, ar noteikumu, ka starpnieks nemaina informāciju un nepārkāpj nozarē plaši atzītas un lietotas tehnoloģijas likumīgu izmantošanu, lai iegūtu datus par informācijas izmantošanu. Izmantošanu uzskata par likumīgu, ja to atļauj tiesību subjekts vai neierobežo likums.”
Direktīvas 2001/29 1. panta 1. punktā ir noteikts:
“Šī direktīva attiecas uz autortiesību un blakustiesību tiesisko aizsardzību iekšējā tirgū, liekot īpašu uzsvaru uz informācijas sabiedrību.”
Šīs direktīvas 2. panta a) punktā ir noteikts:
“Dalībvalstis paredz ekskluzīvas tiesības atļaut vai aizliegt tiešu vai netiešu, īslaicīgu [pagaidu] vai pastāvīgu reproducēšanu ar jebkādiem līdzekļiem un jebkādā formā, pilnībā vai daļēji:
aautoriem – attiecībā uz viņu darbiem.”
Minētās direktīvas 5. pantā ir noteikts:
Direktīvas 2. pantā minētajai pagaidu reproducēšanai, kas ir īslaicīga vai papildu reproducēšana un kas ir tehnoloģiska procesa neatņemama un būtiska daļa, un kuras vienīgais mērķis ir atļaut:
astarpnieka veiktu pārsūtīšanu tīklā starp trešām personām; vai
blikumīgu izmantošanu
attiecībā uz darbu vai citu tiesību objektu, un kam nav patstāvīgas ekonomiskas nozīmes, 2. pantā paredzētās reproducēšanas tiesības nepiemēro.
Dalībvalstis var paredzēt izņēmumus vai ierobežojumus 2. un 3. pantā paredzētajām tiesībām šādos gadījumos:
cpreses izziņotu vai publicētu rakstu par aktuālām ekonomikas, politikas vai reliģijas tēmām vai tāda paša rakstura raidījumu vai citu tiesību objektu reproducēšanai, ja attiecīgā izmantošana nav nepārprotami atrunāta, un ja ir norādīts avots, tajā skaitā autors, vai darbu vai citu tiesību objektu izmantošana saistībā ar aktuālu notikumu reportāžām, ciktāl to pamato informācijas sniegšanas mērķis, un ja ir norādīts avots, tajā skaitā autors, ja vien to nav neiespējami izdarīt;
dcitātiem, piemēram, kritikas vai apskata nolūkā, ar noteikumu, ka tie attiecas uz darbu vai citu tiesību objektu, kas jau ir likumīgi publiskots, ka ir norādīts avots, tajā skaitā autors, ja vien to nav neiespējami izdarīt, un ka to izmantošana notiek saskaņā ar godprātīgu praksi, un ciktāl tas vajadzīgs attiecīgajam mērķim;
Šī panta 1., 2., 3. un 4. punktā paredzētos izņēmumus un ierobežojumus piemēro tikai dažos īpašos gadījumos, kas nav pretrunā ar darba vai cita tiesību objekta parasto izmantošanu un nepamatoti neskar tiesību subjekta likumīgās intereses.”
Valsts tiesības
Direktīvas 2001/29 2. pants un 5. panta 1. punkts Dānijas tiesību sistēmā tika transponēti ar 1995. gada 14. jūnija Likuma Nr. 395 par autortiesībām (lov n° 395 om ophavsret; Lovtidende 1995 A, 1796. lpp.), kas grozīts un kodificēts ar 2002. gada 17. decembra Likumu Nr. 1051 (lov n° 1051; Lovtidende 2002 A, 7881. lpp.), 2. pantu un 11.a panta 1. punktu.
Pamatlieta un prejudiciālie jautājumi
Infopaq veic ar drukāto plašsaziņas līdzekļu monitoringu un analīzi saistītu uzņēmējdarbību, kas būtībā ir saistīta ar to, ka tiek sagatavoti kopsavilkumi atsevišķiem no Dānijas dienas laikrakstiem un citām publikācijām atlasītiem rakstiem. Šie raksti tiek atlasīti atbilstoši klientu izvēlētām tēmām, un atlase tiek veikta, izmantojot tā saukto “datu atlases” procesu. Kopsavilkumi klientiem tiek nosūtīti pa elektronisko pastu.
DDF ir Dānijas dienas laikrakstu izdevēju profesionālā apvienība, kuras uzdevums ir sniegt palīdzību tās biedriem visos ar autortiesībām saistītajos jautājumos.
2005. gadā DDF uzzināja, ka izmantošanai savā uzņēmējdarbībā Infopaq apstrādāja laikrakstu rakstus, nesaņemot šo rakstu autortiesību īpašnieku piekrišanu. Uzskatot, ka, lai veiktu rakstu apstrādi ar attiecīgā procesa palīdzību, šāda piekrišana bija nepieciešama, DDF darīja zināmu savu viedokli Infopaq.
Datu atlases procesu veido pieci turpmāk minētie posmi, kuros, kā uzskata DDF, tiek veiktas četras laikrakstu rakstu reproducēšanas darbības.
Pirmkārt, attiecīgās publikācijas Infopaq darbinieki manuāli reģistrē elektroniskā datubāzē.
Otrkārt, pēc tam, kad ir nogrieztas publikāciju muguriņas un tādējādi visas lappuses sastāv no brīvām lapām, tiek veikta šo publikāciju skenēšana. Pirms publikācija tiek ievietota skenerī, skenējamā daļa tiek izvēlēta no datubāzes. Skenēšana katrai publikācijas lapai ļauj izveidot failu TIFF (“Tagged Image File Format”) formātā (turpmāk tekstā – “TIFF fails”). Šī procesa beigās TIFF fails tiek nosūtīts uz OCR serveri (“Optical Character Recognition”) (rakstzīmju optiskā atpazīšana).
Treškārt, šis OCR serveris pārveido TIFF failu datos, ko var apstrādāt digitāli. Šī procesa laikā ikvienas rakstzīmes attēls tiek pārveidots ciparu kodā, kas datoram norāda uz rakstzīmes veidu. Piemēram, burtu “TDC” attēls tiek pārveidots par tādu informāciju, ko dators var uztvert kā burtus “TDC” un tos pārveidot teksta formātā, kuru datora sistēma spēj atpazīt. Šie dati tiek saglabāti kā teksta faili, ko var saprast jebkura teksta apstrādes programma (turpmāk tekstā – “teksta fails”). OCR process tiek pabeigts ar TIFF faila izdzēšanu.
Ceturtkārt, teksta fails tiek analizēts, lai atrastu iepriekš definētus atslēgvārdus. Katru reizi tiek izveidots fails, norādot publikācijas virsrakstu, sadaļu un lappuses numuru, kurā ir atrasts atslēgvārds, kā arī vērtību, kas izteikta kā procentu daļa no 0 līdz 100, lai norādītu šī atslēgvārda atrašanās vietu tekstā, tādējādi atvieglojot raksta lasīšanu. Lai vēl vairāk uzlabotu atrašanās vietas noteikšanu raksta lasīšanas laikā, atslēgvārds tiek norādīts kopā ar pieciem vārdiem pirms tā un pieciem vārdiem pēc tā (turpmāk tekstā – “11 vārdu izvilkums”). Process tiek pabeigts, izdzēšot teksta failu.
Piektkārt, datu atlases process tiek pabeigts, izdrukājot rezultātu lapu attiecībā uz visām publikācijas lappusēm, kurās ir ticis atrasts atslēgvārds. Rezultātu lapa var būt šādā formā:
“2005. gada 4. novembris – Dagbladet Arbejderen, 3. lappuse:
TDC: 73 % “gaidāmā TDC grupas pārdošana, attiecībā uz kuru ir sagaidāms, ka to nopirks”.”
Infopaq apstrīdēja to, ka šādas darbības veikšanai ir nepieciešama autortiesību īpašnieku piekrišana, un vērsās Østre Landsret [Austrumu apgabaltiesā] ar prasību pret DDF, lūdzot, lai pēdējai minētajai liktu atzīt, ka Infopaq ir tiesības izmantot iepriekš minēto procesu bez šīs profesionālās apvienības vai tās biedru piekrišanas. Tā kā Østre Landsret šo prasību noraidīja, Infopaq iesniedza apelācijas sūdzību iesniedzējtiesā.
Pēc iesniedzējtiesas domām, nav strīda par to, ka nav jāsaņem autortiesību īpašnieku piekrišana, lai veiktu preses monitoringu un kopsavilkumu sagatavošanu, ciktāl to pamatā ir darba process, kurš sastāv no katras publikācijas lasīšanas, kuru fiziski veic kāds cilvēks, atbilstošo rakstu atlasīšanas, pamatojoties uz iepriekš noteiktiem atslēgvārdiem, kā arī manuāli izveidotas rezultātu lapas nosūtīšanas kopsavilkuma sagatavotājam, norādot atrasto atslēgvārdu rakstā un šī raksta atrašanās vietu publikācijā. Tāpat arī pamata lietas dalībnieki piekrīt, ka kopsavilkuma sagatavošana pati par sevi ir likumīga un tās veikšanai nav jāsaņem minēto tiesību īpašnieku piekrišana.
Tāpat arī netiek apstrīdēts, ka minēto datu atlases procesu veido divas reproducēšanas darbības, proti, TIFF failu sagatavošana, skenējot izdrukātos rakstus, un teksta failu sagatavošana, kas izriet no TIFF failu pārveidošanas. Turklāt ir skaidrs, ka šis process ir saistīts ar skenēto rakstu daļu reproducēšanu, jo 11 vārdu izvilkums tiek saglabāts datora atmiņā un šie 11 vārdi tiek izdrukāti uz papīra.
Tomēr pamata lietas dalībnieki nav vienisprātis par to, vai divas pēdējās no minētajām darbībām ir reproducēšana, kas minēta Direktīvas 2001/29 2. pantā. Tāpat arī tie nav vienisprātis par to, vai uz visām pamatlietā aplūkotajām darbībām attiecīgā gadījumā attiecas izņēmums no reproducēšanas tiesībām, kas ir paredzēts šīs direktīvas 5. panta 1. punktā.
Šajos apstākļos Højesteret [Augstākā tiesa] 2007. gada 21. decembrī nolēma apturēt tiesvedību un uzdot Tiesai trīspadsmit prejudiciālus jautājumus, kas attiecas uz minētās direktīvas 2. panta a) punkta un 5. panta 1. un 5. punkta interpretāciju.
Tiesa uz šiem jautājumiem atbildēja 2009. gada 16. jūlija spriedumā lietā C‑5/08 Infopaq International (Krājums, I‑6569. lpp.), kurā tā atzina, pirmkārt, ka datu atlases procesā veikta darbība, kas ietver aizsargāta darba 11 vārdu izvilkuma saglabāšanu datoratmiņā, kā arī šī izvilkuma izdrukāšanu, var ietilpt daļējas reproducēšanas jēdzienā Direktīvas 2001/29 2. panta izpratnē, ja – tas ir jāpārbauda iesniedzējtiesai – šādi otrreiz izmantotie elementi ir to autora intelektuālās jaunrades izpausme. Otrkārt, Tiesa secināja, ka, kaut arī šīs direktīvas 5. panta 1. punkts ļauj no reproducēšanas tiesībām izslēgt īslaicīgas vai papildu reproducēšanas darbības, pēdējā datu atlases procesa darbība, kas tika aplūkota pamatlietā un kuras laikā Infopaq izdrukāja 11 vārdu izvilkumus, nebija šāda īslaicīga vai papildu darbība. Tādējādi Tiesa nolēma, ka šī darbība un datu atlases process, kurā tā ietilpa, nevar tikt veikta bez autortiesību īpašnieku piekrišanas.
Pēc minētā sprieduma pasludināšanas Højesteret tomēr uzskatīja, ka tai vēl varētu būt jālemj par to, vai Infopaq ir pārkāpis Direktīvu 2001/29, īstenojot minēto procesu, izņemot 11 vārdu izvilkuma izdrukāšanu, proti, īstenojot tikai trīs pirmās reproducēšanas darbības. Līdz ar to Højesteret nolēma uzdot Tiesai šādus prejudiciālus jautājumus:
“1Vai ir nozīme tam, kurā tehnoloģiskā procesa stadijā notiek reproducēšanas darbība, lai noteiktu, vai tā veido “tehnoloģiska procesa neatņemamu un būtisku daļu” Direktīvas [2001/29] 5. panta 1. punkta izpratnē?
2Vai reproducēšanas darbības var būt “tehnoloģiska procesa neatņemama un būtiska daļa”, ja tās sastāv no visu laikraksta rakstu manuālas skenēšanas, kuras gaitā šie raksti no drukātas informācijas tiek pārveidoti par digitālu informāciju?
3Vai “likumīgas izmantošanas” jēdziens Direktīvas 2001/29 5. panta 1. punkta nozīmē iekļauj kādu izmantošanas veidu, kam nav vajadzīga autortiesību īpašnieka piekrišana?
4Vai fakts, ka uzņēmums skenē visus laikraksta rakstus un pēc tam iegūto reprodukciju apstrādā, lai to izmantotu uzņēmuma veiktajā kopsavilkumu sagatavošanā, ietilpst “likumīgas izmantošanas” jēdzienā, kas minēts Direktīvas 2001/29 5. panta 1. punktā, pat ja autortiesību īpašnieks nav devis piekrišanu šīm darbībām, ja ir izpildīti pārējie šajā tiesību normā paredzētie nosacījumi?
Vai ir jāatbild uz jautājumu, vai 11 vārdi tiek saglabāti pēc datu apstrādes procesa pabeigšanas?
5Kādi kritēriji ir jāizmanto, lai noskaidrotu, vai pagaidu reproducēšanas darbībām ir “patstāvīga ekonomiska nozīme” Direktīvas 2001/29 5. panta 1. punkta nozīmē, ja ir izpildīti pārējie šajā tiesību normā paredzētie nosacījumi?
6Vai, izvērtējot, vai darbībām ir “patstāvīga ekonomiska nozīme” Direktīvas 2001/29 5. panta 1. punkta nozīmē, var ņemt vērā produktivitātes uzlabojumus, ko lietotājs gūst, veicot pagaidu reproducēšanas darbības?
7Vai to, ka uzņēmums skenē visus laikraksta rakstus un pēc tam iegūto reprodukciju apstrādā, var pieskaitīt pie “dažiem īpašiem gadījumiem, kas nav pretrunā [laikrakstu rakstu] parastajai izmantošanai”, un vai var uzskatīt, ka tas “nepamatoti neskar tiesību subjekta likumīgās intereses” Direktīvas 2001/29 5. panta 5. punkta izpratnē, ja ir izpildītas direktīvas šī paša panta 1. punkta prasības?
Vai ir jāatbild uz jautājumu, vai 11 vārdi tiek saglabāti pēc datu apstrādes procesa pabeigšanas?”
Par prejudiciālajiem jautājumiem
Saskaņā ar Tiesas Reglamenta 104. panta 3. punkta pirmo daļu, ja atbilde uz prejudiciālu jautājumu skaidri izriet no judikatūras, Tiesa pēc tam, kad ir uzklausījusi ģenerāladvokātu, jebkurā brīdī var izdot motivētu rīkojumu, atsaucoties uz attiecīgo judikatūru. Tā tas ir šajā lietā.
Ievada apsvērumi
Saskaņā ar Direktīvas 2001/29 5. panta 1. punktu no tās 2. pantā paredzētajām reproducēšanas tiesībām atbrīvota ir reproducēšana, kas atbilst pieciem nosacījumiem, proti, ja:
šī darbība ir pagaidu;
tā ir īslaicīga vai papildu;
tā ir tehnoloģiska procesa neatņemama un būtiska daļa;
šī procesa vienīgais mērķis ir atļaut starpnieka veiktu pārsūtīšanu tīklā starp trešajām personām vai likumīgu izmantošanu attiecībā uz darbu vai citu aizsargātu objektu un
minētajai darbībai nav patstāvīgas ekonomiskas nozīmes
Pirmkārt, ir jāatgādina, ka šie nosacījumi ir kumulatīvi tajā ziņā, ka, ja nav izpildīts viens no nosacījumiem, reproducēšana saskaņā ar Direktīvas 2001/29 5. panta 1. punktu nav atbrīvota no reproducēšanas tiesībām, kas paredzētas tās 2. pantā (iepriekš minētais spriedums lietā Infopaq International, 55. punkts).
Otrkārt, no Tiesas judikatūras izriet, ka iepriekš uzskaitītie nosacījumi ir jāinterpretē šauri, jo šīs direktīvas 5. panta 1. punkts veido atkāpi no tajā paredzētā vispārējā noteikuma, kas paredz, ka autortiesību īpašniekam ir jādod atļauja sava aizsargātā darba reproducēšanai (skat. iepriekš minēto spriedumu lietā Infopaq International, 56. un 57. punkts, kā arī 2011. gada 4. oktobra spriedumu apvienotajās lietās C‑403/08 un C‑429/08 Football Association Premier League u.c., Krājums, I‑0000. lpp., 162. punkts).
Prejudiciālie jautājumi, ar kuriem iesniedzējtiesa vēlas noskaidrot, vai pamatlietā aplūkotā tehnoloģiskā procesa laikā veiktas reproducēšanas darbības atbilst Direktīvas 2001/29 5. panta 1. punktā paredzētajam trešajam līdz piektajam nosacījumam, kā arī šīs direktīvas 5. panta 5. punktā paredzētajiem nosacījumiem, ir jāizskata šajā kontekstā. Savukārt lūgums sniegt prejudiciālu nolēmumu neattiecas uz pirmo un otro minētās direktīvas 5. panta 1. punktā paredzēto nosacījumu, jo Tiesa par šiem nosacījumiem jau lēma iepriekš minētā sprieduma lietā Infopaq International 61.–71. punktā.
Par pirmo un otro jautājumu, kas attiecas uz nosacījumu, ka reproducēšanas darbībām ir jābūt tehnoloģiska procesa neatņemamai un būtiskai daļai
Uzdodot pirmo un otro jautājumu, kas ir jāizskata kopā, iesniedzējtiesa būtībā vaicā, vai Direktīvas 2001/29 5. panta 1. punkts ir interpretējams tādējādi, ka datu atlases procesa laikā veiktas pagaidu reproducēšanas darbības, kas tiek aplūkotas pamatlietā, atbilst nosacījumam, ka šīm darbībām ir jābūt tehnoloģiska procesa neatņemamai un būtiskai daļai. Šajā ziņā tā jautā, vai ir jāņem vērā tehnoloģiskā procesa stadija, kurā šīs darbības tiek veiktas, kā arī tas, ka minētajā tehnoloģiskajā procesā ir iesaistīts cilvēks.
“Tehnoloģiska procesa neatņemamas un būtiskas daļas” jēdziens nozīmē, ka pagaidu reproducēšanas darbības pilnībā tiek veiktas tehnoloģiska procesa īstenošanā un ka tādējādi tās ne pilnībā, ne daļēji netiek veiktas ārpus šāda procesa. Šis jēdziens arī nozīmē, ka pagaidu reproducēšanas darbības veikšana ir nepieciešama tādā nozīmē, ka attiecīgais tehnoloģiskais process bez šīs darbības nevarētu pareizi un efektīvi tikt īstenots (šajā ziņā skat. iepriekš minēto spriedumu lietā Infopaq International, 61. punkts).
Turklāt, ņemot vērā, ka Direktīvas 2001/29 5. panta 1. punktā nav precizēts, kurā tehnoloģiskā procesa stadijā pagaidu reproducēšanas darbības ir jāveic, nevar izslēgt, ka ar šādu darbību šis process tiek iesākts vai pabeigts.
Tāpat arī nekas šajā tiesību normā nenorāda, ka tehnoloģiskajā procesā nedrīkst būt iesaistīts neviens cilvēks, un it īpaši, ka, lai iegūtu pirmo pagaidu reprodukciju, būtu izslēgta iespēja šo procesu uzsākt manuāli.
Šajā gadījumā ir jāatgādina, ka attiecīgajā tehnoloģiskajā procesā ir jāveic elektroniska un automātiska meklēšana laikrakstu rakstos un tajos ir jāidentificē un jānošķir iepriekš noteikti atslēgvārdi, lai padarītu efektīvāku laikrakstu rakstu kopsavilkumu sagatavošanu.
Šajā nolūkā secīgi tiek veiktas trīs reproducēšanas darbības. Tās izpaužas kā TIFF faila izveide, pēc tam teksta faila izveide un visbeidzot faila, kurā ir ietverts 11 vārdu izvilkums, izveide.
Šajā ziņā uzreiz ir skaidrs, ka neviena no šīm darbībām netiek veikta ārpus minētā tehnoloģiskā procesa.
Pēc tam, ņemot vērā šī rīkojuma 30.–32. punktā paustos apsvērumus, nav nozīmes tam, ka šis tehnoloģiskais process tiek uzsākts, laikrakstu rakstus manuāli ievietojot skenerī ar mērķi veikt pirmo pagaidu reproducēšanu – TIFF faila izveidi, un ka tas tiek pabeigts ar pagaidu reproducēšanas darbību, proti, tāda faila izveidi, kurā ir ietverts 11 vārdu izvilkums.
Visbeidzot ir jānorāda, ka bez attiecīgajām reproducēšanas darbībām attiecīgais tehnoloģiskais process nevarētu pareizi un efektīvi tikt īstenots. Tā mērķis ir laikrakstu rakstos identificēt iepriekš noteiktus atslēgvārdus un tos nošķirt ciparu formātā. Tādējādi šādai elektroniskai meklēšanai šos rakstus no papīra formāta ir nepieciešams pārveidot par datiem ciparu formātā, jo šāda pārveidošana ir vajadzīga, lai atpazītu minētos datus, lai identificētu atslēgvārdus un lai tos nošķirtu.
Pretēji tam, ko apgalvo DDF, šo secinājumu neatspēko tas, ka laikrakstu rakstu kopsavilkumus esot iespējams sagatavot bez reproducēšanas. Šajā ziņā pietiek norādīt, ka šāds kopsavilkums tiek sagatavots ārpus minētā procesa, jo tas tiek sagatavots pēc šī procesa īstenošanas, un tādējādi tam nav nozīmes, novērtējot, vai šāds process var pareizi un efektīvi tikt īstenots bez attiecīgajām reproducēšanas darbībām.
Ņemot vērā iepriekš izklāstīto, uz pirmo un otro jautājumu ir jāatbild, ka Direktīvas 2001/29 5. panta 1. punkts ir interpretējams tādējādi, ka datu atlases procesa laikā veiktās pagaidu reproducēšanas darbības, kas ir aplūkotas pamatlietā, atbilst nosacījumam, ka šīm darbībām ir jābūt tehnoloģiska procesa neatņemamai un būtiskai daļai, lai gan šis process ar tām tiek uzsākts un pabeigts un to veikšanā ir iesaistīti cilvēki.
Par trešo un ceturto jautājumu, kas attiecas uz nosacījumu, ka reproducēšanas darbībām ir jābūt tikai vienam mērķim, proti, atļaut vai nu starpnieka veiktu darba, vai cita tiesību objekta pārsūtīšanu tīklā starp trešajām personām vai arī šāda darba vai tiesību objekta likumīgu izmantošanu
Uzdodot savu trešo un ceturto jautājumu, kas ir jāizskata kopā, iesniedzējtiesa būtībā vaicā, vai Direktīvas 2001/29 5. panta 1. punkts ir interpretējams tādējādi, ka datu atlases procesa laikā veiktās pagaidu reproducēšanas darbības, kas ir aplūkotas pamatlietā, atbilst nosacījumam, ka reproducēšanas darbībām ir jābūt tikai vienam mērķim, proti, atļaut vai nu starpnieka veiktu darba, vai cita tiesību objekta pārsūtīšanu tīklā starp trešajām personām vai arī šāda darba vai tiesību objekta likumīgu izmantošanu.
Vispirms ir jāuzsver, ka attiecīgo reproducēšanas darbību mērķis nav atļaut starpnieka veiktu pārsūtīšanu tīklā starp trešajām personām. Šajos apstākļos ir jāpārbauda, vai šo darbību vienīgais mērķis ir atļaut darba vai cita tiesību objekta likumīgu izmantošanu.
Šajā ziņā, kā izriet no Direktīvas 2001/29 preambulas 33. apsvēruma, izmantošanu uzskata par likumīgu, ja to ir atļāvis attiecīgo tiesību subjekts vai ja to neierobežo piemērojamais tiesiskais regulējums (iepriekš minētais spriedums apvienotajās lietās Football Association Premier League u.c., 168. punkts).
Pamatlietā ir jānorāda, pirmkārt, ka iesniedzējtiesas minētajā situācijā, kurā netiek veikta pēdējā datu atlases tehnoloģiskā procesa darbība, proti, 11 vārdu izvilkuma izdrukāšana, attiecīgā tehnoloģiskā procesa, ieskaitot TIFF faila izveidi, teksta faila izveidi un faila, kurā ir ietverts 11 vārdu izvilkums, izveidi, mērķis ir atļaut efektīvāku laikrakstu rakstu kopsavilkumu sagatavošanu un tādējādi to izmantošanu. Otrkārt, nekas Tiesai nodotajos lietas materiālos nenorāda, ka šī tehnoloģiskā procesa rezultāta, proti, 11 vārdu izvilkuma, mērķis būtu atļaut cita veida izmantošanu.
Runājot par minētās izmantošanas likumīgo vai nelikumīgo raksturu, ir skaidrs, ka laikrakstu rakstu kopsavilkuma sagatavošanu šajā gadījumā šo rakstu autortiesību īpašnieki nav atļāvuši. Tādējādi ir jānorāda, ka šāda darbība Savienības tiesiskajā regulējumā nav ierobežota. Turklāt no atbilstošajiem Infopaq un DDF apgalvojumiem izriet, ka minētā kopsavilkuma sagatavošana nav darbība, kas būtu ierobežota Dānijas tiesiskajā regulējumā.
Šajos apstākļos minēto izmantošanu nevar uzskatīt par nelikumīgu.
Ņemot vērā iepriekš minēto, uz trešo un ceturto jautājumu ir jāatbild, ka Direktīvas 2001/29 5. panta 1. punkts ir interpretējams tādējādi, ka datu atlases procesa laikā veiktās pagaidu reproducēšanas darbības, kas ir aplūkotas pamatlietā, atbilst nosacījumam, ka reproducēšanas darbībām ir jābūt tikai vienam mērķim, proti, atļaut darba vai cita tiesību objekta likumīgu izmantošanu.
Par piekto un sesto jautājumu, kas attiecas uz nosacījumu, ka reproducēšanas darbībām nedrīkst būt patstāvīga ekonomiska nozīme
Ņemot vērā pamatlietas kontekstu kopumā, kā arī iepriekšējo jautājumu saturu, piektais un sestais jautājums ir jāsaprot tā, ka to mērķis ir noskaidrot, vai datu atlases procesa laikā veiktās pagaidu reproducēšanas darbības, kas ir aplūkotas pamatlietā, atbilst Direktīvas 2001/29 5. panta 1. punktā paredzētajam nosacījumam, ka šīm darbībām nedrīkst būt patstāvīga ekonomiska nozīme.
Šajā ziņā ir jāatgādina, ka pagaidu reproducēšanas darbību mērķis minētā 5. panta 1. punkta nozīmē ir sniegt iespēju piekļūt aizsargātiem tiesību objektiem un tos izmantot. Tā kā tiem ir atsevišķa ekonomiska vērtība, piekļuvei un to izmantošanai tādējādi noteikti ir ekonomiska nozīme (šajā ziņā skat. iepriekš minēto spriedumu apvienotajās lietās Football Association Premier League u.c., 174. punkts).
Turklāt, kā izriet no Direktīvas 2001/29 preambulas 33. apsvēruma, pagaidu reproducēšanas darbību – tāpat kā darbību, kas dod iespēju veikt pārlūkošanu (“browsing”) un uzkrāšanu datoratmiņā (“caching”), – mērķis ir atvieglot darba izmantošanu vai padarīt šo izmantošanu efektīvāku. Tādējādi šīm darbībām ir raksturīgs tas, ka tās sniedz iespēju šādā izmantošanā panākt produktivitātes uzlabojumu un līdz ar to izraisa peļņas palielināšanos vai ražošanas izmaksu samazināšanos.
Tādējādi minētajām darbībām nedrīkst būt patstāvīga ekonomiska nozīme tādā ziņā, ka ekonomiskā priekšrocība, ko sniedz to īstenošana, nedrīkst būt ne atšķirīga, ne nošķirama no ekonomiskās priekšrocības, kuru sniedz attiecīgā darba likumīga izmantošana, un tā nedrīkst radīt papildu ekonomisku priekšrocību, kas pārsniedz to, kuru sniedz minētā aizsargātā tiesību objekta izmantošana (šajā ziņā skat. iepriekš minēto spriedumu apvienotajās lietās Football Association Premier League u.c., 175. punkts).
Produktivitātes uzlabojumiem, ko izraisa pamatlietā aplūkoto pagaidu reproducēšanas darbību īstenošana, nav šādas patstāvīgas ekonomiskas nozīmes, ja ekonomiskās priekšrocības, kuras sniedz to piemērošana, rodas tikai tad, kad tiek izmantots reproducētais priekšmets, līdz ar to tās nav ne atšķirīgas, ne nošķiramas no priekšrocībām, ko sniedz tā izmantošana.
Savukārt priekšrocība, ko sniedz pagaidu reproducēšanas darbība, ir atšķirīga un nošķirama, ja šīs darbības veicējs var gūt peļņu tāpēc, ka saimnieciski tiek izmantotas pašas pagaidu reprodukcijas.
Tāpat ir gadījumā, ja pagaidu reproducēšanas darbību rezultātā tiek mainīts reproducētais priekšmets, kāds pastāv brīdī, kad tiek uzsākts attiecīgais tehnoloģiskais process, jo tādējādi minēto darbību mērķis ir atvieglot ne vairs tā izmantošanu, bet gan atšķirīga priekšmeta izmantošanu.
Tādējādi uz piekto un sesto jautājumu ir jāatbild, ka Direktīvas 2001/29 5. panta 1. punkts ir interpretējams tādējādi, ka datu atlases procesa laikā veiktās pagaidu reproducēšanas darbības, kas ir aplūkotas pamatlietā, atbilst nosacījumam, ka šīm darbībām nedrīkst būt patstāvīga ekonomiska nozīme, ja, pirmkārt, šo darbību īstenošana neļauj gūt papildu peļņu, kas pārsniedz to, kuru rada aizsargāta darba likumīga izmantošana, un ja, otrkārt, pagaidu reproducēšanas darbības neizraisa izmaiņas šajā darbā.
Par septīto jautājumu, kas attiecas uz nosacījumu, ka reproducēšanas darbības nedrīkst ne apdraudēt darba parasto izmantošanu, ne arī radīt nepamatotu kaitējumu tiesību īpašnieka likumīgajām interesēm
Uzdodot septīto jautājumu, iesniedzējtiesa būtībā vaicā, vai Direktīvas 2001/29 5. panta 5. punkts ir interpretējams tādējādi, ka datu atlases procesa laikā veiktās pagaidu reproducēšanas darbības, kas ir aplūkotas pamatlietā, atbilst nosacījumam, ka reproducēšanas darbības nevar ne apdraudēt parasto darba izmantošanu, ne radīt nepamatotu kaitējumu tiesību īpašnieka likumīgajām interesēm.
Šajā ziņā pietiek konstatēt, ka, kaut arī šīs reproducēšanas darbības atbilst visiem Direktīvas 2001/29 5. panta 1. punktā paredzētajiem nosacījumiem, kas ir interpretēti Tiesas judikatūrā, ir jāuzskata, ka tās neapdraud darba parasto izmantošanu, ne arī rada nepamatotu kaitējumu tiesību īpašnieka likumīgajām interesēm (skat. iepriekš minēto spriedumu apvienotajās lietās Football Association Premier League u.c., 181. punkts).
Tādējādi uz septīto jautājumu ir jāatbild, ka Direktīvas 2001/29 5. panta 5. punkts ir interpretējams tādējādi, ka, ja pamatlietā aplūkotās pagaidu reproducēšanas darbības atbilst visiem šīs direktīvas 5. panta 1. punktā paredzētajiem nosacījumiem, šīs datu atlases procesa laikā veiktās darbības ir jāuzskata par tādām, kas atbilst nosacījumam, ka reproducēšanas darbības nedrīkst ne apdraudēt darba parasto izmantošanu, ne nepamatoti kaitēt tiesību īpašnieka likumīgajām interesēm.
Par tiesāšanās izdevumiem
Attiecībā uz pamatlietas dalībniekiem šī tiesvedība ir stadija procesā, kuru izskata iesniedzējtiesa, un tā lemj par tiesāšanās izdevumiem. Izdevumi, kas radušies, iesniedzot apsvērumus Tiesai, un kas nav minēto lietas dalībnieku izdevumi, nav atlīdzināmi.
Ar šādu pamatojumu Tiesa (trešā palāta) nospriež:
1Eiropas Parlamenta un Padomes 2001. gada 22. maija Direktīvas 2001/29/EK par dažu autortiesību un blakustiesību aspektu saskaņošanu informācijas sabiedrībā 5. panta 1. punkts ir interpretējams tādējādi, ka tā sauktā “datu atlases” procesa laikā veiktās pagaidu reproducēšanas darbības, kas ir aplūkotas pamatlietā,
atbilst nosacījumam, ka šīm darbībām ir jābūt tehnoloģiska procesa neatņemamai un būtiskai daļai, lai gan šis process ar tām tiek uzsākts un pabeigts un to veikšanā ir iesaistīti cilvēki;
atbilst nosacījumam, ka reproducēšanas darbībām ir jābūt tikai vienam mērķim, proti, atļaut darba vai cita tiesību objekta likumīgu izmantošanu;
atbilst nosacījumam, ka šīm darbībām nedrīkst būt patstāvīga ekonomiska nozīme, ja, pirmkārt, šo darbību īstenošana neļauj gūt papildu peļņu, kas pārsniedz to, kuru rada aizsargāta darba likumīga izmantošana, un ja, otrkārt, pagaidu reproducēšanas darbības neizraisa izmaiņas šajā darbā;
2Direktīvas 2001/29 5. panta 5. punkts ir interpretējams tādējādi, ka, ja pamatlietā aplūkotās pagaidu reproducēšanas darbības atbilst visiem šīs direktīvas 5. panta 1. punktā paredzētajiem nosacījumiem, tā sauktā “datu atlases” procesa laikā veiktās darbības ir jāuzskata par tādām, kas atbilst nosacījumam, ka reproducēšanas darbības nedrīkst ne apdraudēt darba parasto izmantošanu, ne nepamatoti kaitēt tiesību īpašnieka likumīgajām interesēm.
[Paraksti]
TIESAS SPRIEDUMS (virspalāta)
gada 24. janvārī ( *1 )
“Sociālā politika — Direktīva 2003/88/EK — 7. pants — Tiesības uz apmaksātu ikgadējo atvaļinājumu — Valsts tiesiskajā regulējumā paredzēts tiesību rašanās nosacījums — Darba ņēmēja prombūtne — Tiesību uz atvaļinājumu ilgums atkarībā no prombūtnes veida — Direktīvai 2003/88 pretējs valsts tiesiskais regulējums — Valsts tiesas loma”
Lieta C-282/10
par lūgumu sniegt prejudiciālu nolēmumu atbilstoši LESD 267. pantam, ko Cour de cassation (Francija) iesniedza ar lēmumu, kas pieņemts 2010. gada 2. jūnijā un kas Tiesā reģistrēts 2010. gada 7. jūnijā, tiesvedībā
Maribel Dominguez
pret
Centre informatique du Centre Ouest Atlantique,
Préfet de la région Centre.
TIESA (virspalāta)
šādā sastāvā: priekšsēdētājs V. Skouris [V. Skouris], palātu priekšsēdētāji A. Ticano [A. Tizzano], H. N. Kunja Rodrigess [J. N. Cunha Rodrigues], K. Lēnarts [K. Lenaerts] un U. Lehmuss [U. Lõhmus], tiesneši A. Ross [A. Rosas], E. Levits (referents), A. O’Kīfs [A. Ó Caoimh], L. Bejs Larsens [L. Bay Larsen], T. fon Danvics [T. von Danwitz] un A. Arabadžijevs [A. Arabadjiev],
ģenerāladvokāte V. Trstenjaka [V. Trstenjak],
sekretāre R. Šereša [R. Şereş], administratore,
ņemot vērā rakstveida procesu un 2011. gada 17. maija tiesas sēdi,
ņemot vērā apsvērumus, ko sniedza:
M. Domingesas [M. Dominguez] vārdā – E. Mase-Desēna [H. Masse-Dessen] un V. Lokjeca [V. Lokiec], advokātes,
Centre informatique du Centre Ouest Atlantique vārdā – D. Selīss [D. Célice], advokāts,
Francijas valdības vārdā – Ž. de Bergess [G. de Bergues], kā arī A. Čubinski [A. Czubinski] un N. Ruāma [N. Rouam], pārstāves,
Dānijas valdības vārdā – S. Jūls Jergensens [S. Juul Jørgensen], pārstāvis,
Nīderlandes valdības vārdā – K. Viselsa [C. Wissels] un M. Nourta [M. Noort], pārstāves,
Eiropas Komisijas vārdā – M. van Bēks [M. van Beek] un M. Van Hofs [M. Van Hoof], pārstāvji,
noklausījusies ģenerāladvokātes secinājumus 2011. gada 8. septembra tiesas sēdē,
pasludina šo spriedumu.
Spriedums
Lūgums sniegt prejudiciālu nolēmumu ir par to, kā interpretēt Eiropas Parlamenta un Padomes 2003. gada 4. novembra Direktīvas 2003/88/EK par konkrētiem darba laika organizēšanas aspektiem (OV L 299, 9. lpp.) 7. pantu.
Šis lūgums ir iesniegts tiesvedībā starp M. Domingesu [M. Dominguez] un viņas darba devēju, Centre informatique du Centre Ouest Atlantique (turpmāk tekstā – “CICOA”), par M. Domingesas pieteikumu piešķirt apmaksātu ikgadējo atvaļinājumu par laiku no 2005. gada novembra līdz 2007. gada janvārim, kurš netika izmantots pārejošas darbnespējas dēļ, kas bija noteikta pēc nelaimes gadījuma, un, pakārtoti, izmaksāt kompensāciju.
Atbilstošās tiesību normas
Savienības tiesiskais regulējums
Direktīvas 2003/88 1. pantā ir noteikts:
“Mērķis un darbības joma
Šī direktīva nosaka minimālās drošības un veselības prasības darba laika organizēšanai.
Šī direktīva attiecas uz:
obligātiem  ikgadējiem atpūtas laikposmiem, 
.”
Šīs direktīvas 7. pantā ir noteikts:
“Gadskārtējais [ikgadējais] atvaļinājums
Dalībvalstis veic vajadzīgos pasākumus, lai nodrošinātu to, ka katram darba ņēmējam ir tiesības uz apmaksātu ikgadēju, vismaz četras nedēļas ilgu atvaļinājumu saskaņā ar nosacījumiem par tiesībām uz šāda atvaļinājuma piešķiršanu, ko nosaka valsts tiesību akti un/vai prakse.
Obligāto apmaksāto ikgadējā atvaļinājuma laikposmu nevar aizstāt ar finansiālu atlīdzību, izņemot gadījumus, kad pārtrauc darba attiecības.”
Šīs direktīvas 15. pantā ir paredzēts:
“Labvēlīgāki noteikumi
Šī direktīva neskar dalībvalstu tiesības piemērot vai ieviest normatīvus un administratīvus aktus, kas ir labvēlīgāki darba ņēmēju veselības un drošības aizsardzībai vai kas veicina vai atļauj piemērot koplīgumus vai citus līgumus starp darba devējiem un darba ņēmējiem nozarē, kuri ir labvēlīgāki darba ņēmēju drošības un veselības aizsardzībai.”
Direktīvas 2003/88 17. pantā ir paredzēts, ka dalībvalstis var atkāpties no atsevišķiem šīs direktīvas noteikumiem. Atkāpes nav pieļaujamas attiecībā uz šīs direktīvas 7. pantu.
Valsts tiesiskais regulējums
Code du travail [Darba likumu kodeksa] L. 223-2. panta pirmajā daļā ir paredzēts:
“Darba ņēmējs, kurš pierāda, ka atsauces gadā ir bijis nodarbināts pie viena darba devēja laika posmā, kas līdzvērtīgs vismaz vienam faktiski nostrādātam mēnesim, ir tiesības uz atvaļinājumu, kura ilgums tiek aprēķināts, pamatojoties uz divām ar pusi darba dienām par nostrādāto mēnesi, ar nosacījumu, ka kopējais atvaļinājuma ilgums, ko ir tiesības pieprasīt, nepārsniedz trīsdesmit darba dienas.”
Minētā Code du travail L. 223-4. pantā ir noteikts:
“Lai aprēķinātu atvaļinājuma ilgumu, faktiski nostrādātam mēnesim tiek pielīdzinātas četras darba nedēļas vai divdesmit četras darba dienas. Apmaksāta atvaļinājuma laikposmi,  kompensācijas atpūtas laikposmi, grūtniecības un dzemdību atvaļinājuma laikposmi , atpūtas dienas, kas piešķirtas, pamatojoties uz samazinātu darba laiku, un nepārtraukti laikposmi, kas nepārsniedz vienu gadu un kuru laikā darba līguma darbība tiek pārtraukta nelaimes gadījuma darbā vai arodslimības dēļ, ir uzskatāmi par faktiski nostrādātiem laikposmiem .”
Sociālā nodrošinājuma organizācijās strādājošo darbinieku valsts darba koplīgumam pievienoto tipveida noteikumu XIV panta ceturtajā daļā ir noteikts:
“Tiesības uz ikgadējo atvaļinājumu atsauces gadā nepastāv, ja darba kavējums ir bijis saistīts ar slimību vai ilglaicīgu slimību, kas izraisījusi darba pārtraukumu divpadsmit vai vairāk nepārtrauktu mēnešu garumā,  tiesības uz atvaļinājumu tiek atgūtas no dienas, kurā tiek atsākts darbs, un atvaļinājuma ilgums tiek aprēķināts proporcionāli faktiski nostrādātajam laikam, par kuru vēl nav ticis piešķirts ikgadējais atvaļinājums.”
Pamatlieta un prejudiciālie jautājumi
Uz M. Domingesu, kas kopš 1987. gada strādā CICOA, attiecas Sociālā nodrošinājuma organizācijās strādājošo darbinieku valsts darba koplīgums. Pēc nelaimes gadījuma ceļā no mājām uz darba vietu viņai bija iestājusies pārejoša darbnespēja no 2005. gada 3. novembra līdz 2007. gada 7. janvārim.
M. Domingesa cēla prasību darba tiesā, pēc tam – Cour d’appel de Limoges [Limožas Apelācijas tiesā], lai saņemtu 22,5 dienas apmaksāta atvaļinājuma par šo laikposmu un, pakārtoti, lai tiktu samaksāta kompensācija.
Tā kā minētās tiesas noraidīja šīs darba ņēmējas prasības, M. Domingesa iesniedza kasācijas sūdzību. Viņa apgalvo, ka nelaimes gadījums ceļā ir nelaimes gadījums darbā, uz kuru attiecas tas pats režīms. Tādējādi atbilstoši Code du travail L. 223-4. pantam, lai aprēķinātu viņas apmaksāto atvaļinājumu, laikposms, kad viņas darba līgums tika pārtraukts pēc nelaimes gadījuma ceļā, esot jāpielīdzina faktiski nostrādātiem laikposmiem.
Ievērojot Tiesas judikatūru par Direktīvas 2003/88 7. pantu, Cour de cassation [Kasācijas tiesa] pauda šaubas par atbilstošo valsts tiesību normu atbilstību šim pantam.
Šādos apstākļos Cour de cassation nolēma apturēt tiesvedību un uzdot Tiesai šādus prejudiciālus jautājumus:
“1)
Vai Direktīvas 2003/88 7. panta 1. punkts ir jāinterpretē tādējādi, ka tam pretrunā ir tādi valsts tiesību noteikumi vai prakse, saskaņā ar kuriem tiesībām uz apmaksātu ikgadējo atvaļinājumu ir piemērojams nosacījums par vismaz desmit dienu (vai viena mēneša) faktiski nostrādātu darba laiku atsauces laikposmā?
Ja atbilde ir apstiprinoša, vai Direktīvas 2003/88 7. pants, kurā radīts īpašs pienākums darba devējam, piešķirot tiesības uz apmaksātu atvaļinājumu darba ņēmējam, kurš ar veselības stāvokli saistītu iemeslu dēļ ir kavējis darbu laikposmā, kas līdzvērtīgs vismaz vienam gadam, nosaka pienākumu valsts tiesai, kura izskata strīdu starp privātpersonām, nepiemērot tādu [Savienības tiesībām] pretēju valsts noteikumu, atbilstoši kuram tiesībām saņemt apmaksātu ikgadējo atvaļinājumu ir piemērojams nosacījums par vismaz desmit faktiski nostrādātām dienām atsauces gadā?
Vai saskaņā ar Direktīvas [2003/88] 7. pantu, kurā nav paredzēta atšķirība starp darba ņēmējiem atkarībā no darba kavējuma iemesla atsauces laikposmā, proti, vai darba kavējumu izraisījis nelaimes gadījums darbā, arodslimība, nelaimes gadījums ceļā vai arī slimība, kas nav saistīta ar darbu, darba ņēmējiem ir tiesības saņemt vienāda ilguma apmaksātu atvaļinājumu neatkarīgi no ar veselības stāvokli saistītā darba kavējuma iemesla, vai arī šis noteikums ir jāinterpretē tādējādi, ka atbilstoši tam ir pieļaujams atšķirīga ilguma apmaksāts atvaļinājums atkarībā no darba ņēmēja darba kavējuma iemesla, ja valsts likumā noteiktos apstākļos ir paredzēts apmaksāts ikgadējais atvaļinājums, kas ir ilgāks par Direktīvā [2003/88] paredzēto minimālo četru nedēļu atvaļinājumu?”
Par pirmo jautājumu
Ar pirmo jautājumu iesniedzējtiesa būtībā jautā, vai Direktīvas 2003/88 7. panta 1. punkts ir interpretējams tādējādi, ka tam ir pretrunā tādas valsts tiesību normas vai prakse, kurās ir paredzēts, ka tiesības uz apmaksātu ikgadējo atvaļinājumu ir atkarīgas no faktiski nostrādāta laikposma, kas ir vismaz desmit dienas vai viens mēnesis atsauces laikposmā.
Šajā ziņā ir jāatgādina, ka saskaņā ar pastāvīgo judikatūru katra darba ņēmēja tiesības uz apmaksātu ikgadējo atvaļinājumu ir jāuzskata par īpaši svarīgu Savienības sociālo tiesību principu, no kura nevar atkāpties un kuru kompetentās valsts iestādes var īstenot, tikai un vienīgi ņemot vērā Padomes 1993. gada 23. novembra Direktīvā 93/104/EK par dažiem darba laika organizācijas [organizēšanas] aspektiem (OV L 307, 18. lpp.), kura kodificēta ar Direktīvu 2003/88, tieši paredzētās robežas (skat. 2001. gada 26. jūnija spriedumu lietā C-173/99 BECTU, Recueil, I-4881. lpp., 43. punkts; 2009. gada 20. janvāra spriedumu apvienotajās lietās C-350/06 un C-520/06 Schultz-Hoff u.c., Krājums, I-179. lpp., 22. punkts, kā arī 2011. gada 22. novembra spriedumu lietā C-214/10 KHS, Krājums, I-0000. lpp., 23. punkts).
Līdz ar to Direktīva 93/104 ir jāinterpretē tādējādi, ka tā liedz dalībvalstīm vienpusēji ierobežot tiesības uz apmaksātu ikgadējo atvaļinājumu, kas ir piešķirtas visiem darba ņēmējiem, piemērojot nosacījumu, kurš attiecas uz minēto tiesību rašanos, kā rezultātā atsevišķiem darba ņēmējiem tās tiek liegtas (iepriekš minētais spriedums lietā BECTU, 52. punkts).
Dalībvalstis savos tiesību aktos drīkst paredzēt tiesību uz apmaksātu ikgadējo atvaļinājumu piešķiršanas un īstenošanas nosacījumus, bet tās tomēr nedrīkst piemērot nekādus nosacījumus attiecībā uz šo tiesību esamību (skat. iepriekš minēto spriedumu apvienotajās lietās Schultz-Hoff u.c., 46. punkts).
Tādējādi Direktīvas 93/104, kas kodificēta ar Direktīvu 2003/88, prasību īstenošanai vajadzīgie izpildes un piemērošanas noteikumi var ietvert zināmas atšķirības attiecībā uz tiesību uz apmaksātu ikgadējo atvaļinājumu īstenošanu, bet ar šo direktīvu dalībvalstīm netiek ļauts noliegt visiem darba ņēmējiem skaidri piešķirto tiesību esamību kā tādu (iepriekš minētie spriedumi lietā BECTU, 55. punkts, kā arī apvienotajās lietās Schultz-Hoff u.c., 47. punkts).
Turklāt Direktīvā 2003/88 nav paredzētas atšķirības starp darba ņēmējiem, kuri atsauces laikposmā ir prombūtnē pārejošas darbnespējas dēļ, un tiem, kuri minētajā laikposmā ir faktiski strādājuši (skat. iepriekš minēto spriedumu apvienotajās lietās Schultz-Hoff u.c., 40. punkts); no tā izriet, ka attiecībā uz darba ņēmēju, kuru darbnespēja ir pareizi noformēta, tiesībām uz apmaksātu ikgadējo atvaļinājumu, kas šajā direktīvā paredzētas visiem darba ņēmējiem, dalībvalsts nevar piemērot tās paredzētu nosacījumu, ka atsauces laikposmā ir bijis faktiski jāstrādā (iepriekš minētais spriedums apvienotajās lietās Schultz-Hoff u.c., 41. punkts).
No iepriekš minētā izriet, ka Direktīvas 2003/88 7. panta 1. punkts ir jāinterpretē tādējādi, ka tam pretrunā ir valsts tiesību normas vai prakse, kurās paredzēts, ka tiesības uz apmaksātu ikgadējo atvaļinājumu ir atkarīgas no faktiski nostrādāta vismaz desmit dienu vai vienu mēnesi ilga darba laika atsauces laikposmā.
Par otro jautājumu
Ar otro jautājumu iesniedzējtiesa būtībā jautā, vai Direktīvas 2003/88 7. pants ir jāinterpretē tādējādi, ka strīdā starp privātpersonām ir jāatstāj nepiemērota valsts tiesību norma, kurā ir paredzēts, ka tiesības uz apmaksātu ikgadējo atvaļinājumu ir atkarīgas no faktiski nostrādāta minimālā darba laika atsauces laikposmā, kas ir pretrunā minētajam 7. pantam.
Vispirms ir jānorāda, ka jautājums, vai valsts tiesību norma, ja tā ir pretrunā Savienības tiesībām, ir jāatstāj nepiemērota, rodas tikai tad, ja šķiet neiespējami interpretēt šo tiesību normu atbilstoši [Savienības tiesībām].
Šajā ziņā no pastāvīgās judikatūras izriet, ka, piemērojot valsts tiesības, valsts tiesām tās ir jāinterpretē cik vien iespējams atbilstoši attiecīgās direktīvas tekstam un mērķim, lai sasniegtu tajā paredzēto rezultātu un tātad panāktu atbilstību LESD 288. panta trešajai daļai. Šis pienākums interpretēt valsts tiesības atbilstoši [Savienības tiesībām] atbilst LESD sistēmai, jo tas ļauj valsts tiesām savas kompetences ietvaros nodrošināt Savienības tiesību pilnīgu efektivitāti, iztiesājot lietas, kas tām iesniegtas (skat. it īpaši 2004. gada 5. oktobra spriedumu apvienotajās lietās no C-397/01 līdz C-403/01 Pfeiffer u.c., Krājums, I-8835. lpp., 114. punkts; 2009. gada 23. aprīļa spriedumu apvienotajās lietās no C-378/07 līdz C-380/07 Angelidaki u.c., Krājums, I-3071. lpp., 197. un 198. punkts, kā arī 2010. gada 19. janvāra spriedumu lietā C-555/07 Kücükdeveci, Krājums, I-365. lpp., 48. punkts).
Protams, šim principam, ka valsts tiesības ir jāinterpretē atbilstoši [Savienības tiesībām], ir noteiktas robežas. Tādējādi valsts tiesas pienākuma ņemt vērā direktīvas saturu robežas, interpretējot un piemērojot attiecīgās valsts tiesību normas, nosaka vispārējie tiesību principi, un minētais pienākums nevar būt pamats valsts tiesību contra legem interpretācijai (skat. 2008. gada 15. aprīļa spriedumu lietā C-268/06 Impact, Krājums, I-2483. lpp., 100. punkts, kā arī iepriekš minēto spriedumu apvienotajās lietās Angelidaki u.c., 199. punkts).
Pamatlietā, pēc iesniedzējtiesas domām, šādas robežas ir sasniegtas. Tā uzskata, ka Code du travail L. 223-2. panta pirmo daļu, kurā ir paredzēts, ka tiesības uz apmaksātu ikgadējo atvaļinājumu ir atkarīgas no faktiski nostrādāta vismaz vienu mēnesi ilga darba laika atsauces laikposmā, nevar interpretēt atbilstoši Direktīvas 2003/88 7. pantam.
Šajā ziņā ir jāatgādina, ka princips, ka [valsts tiesības] ir jāinterpretē atbilstoši [Savienības tiesībām], prasa, lai valsts tiesas, ņemot vērā valsts tiesības kopumā un piemērojot tajās atzītās interpretācijas metodes, veiktu visas to kompetencē ietilpstošās darbības, lai nodrošinātu attiecīgās direktīvas pilnīgu efektivitāti un nonāktu pie risinājuma, kas atbilstu direktīvas mērķim (skat. 2006. gada 4. jūlija spriedumu lietā C-212/04 Adeneler u.c., Krājums, I-6057. lpp., 111. punkts, kā arī iepriekš minēto spriedumu apvienotajās lietās Angelidaki u.c., 200. punkts).
Pamatlietā Code du travail L. 223-4. pants, kurā atsevišķu darba kavējumu gadījumā nepastāv prasība par faktisku darbu atsauces laikposmā, ir neatņemama valsts tiesību sastāvdaļa, kas valsts tiesām ir jāņem vērā.
Ja valsts tiesa Code du travail L. 223-4. pantu interpretētu tādējādi, ka, lai tiktu nodrošināta pilnīga Direktīvas 2003/88 7. panta iedarbība, prombūtnes laikposms nelaimes gadījuma ceļā dēļ ir jāpielīdzina prombūtnes laikposmam nelaimes gadījuma darbā dēļ, minētajai tiesai nebūtu jāsaskaras ar atbilstošas Code du travail L. 223-2. panta interpretācijas robežām, kas ir norādītas šī sprieduma 26. punktā.
Šajā ziņā ir jāprecizē, ka Direktīvas 2003/88 7. pantā nav nošķirti tie darba ņēmēji, kas atsauces laikposmā ir bijuši prombūtnē darbnespējas dēļ, un tie, kas šajā laikposmā ir faktiski strādājuši (skat. šī sprieduma 20. punktu). No tā izriet, ka dalībvalsts darba ņēmēja, kas atsauces laikposmā ir bijis prombūtnē no darba veselības dēļ, tiesībām uz apmaksātu ikgadējo atvaļinājumu nevar paredzēt nosacījumu par faktiski veiktu darbu šajā laikposmā. Tādējādi atbilstoši Direktīvas 2003/88 7. pantam jebkura darba ņēmēja, kas ir darbnespējīgs minētajā atsauces laikposmā darba vietā vai citur notikuša nelaimes gadījuma dēļ vai jebkāda veida vai jebkādas izcelsmes slimības dēļ, tiesības uz apmaksātu, vismaz četras nedēļas ilgu ikgadēju atvaļinājumu nevar tikt ierobežotas.
No iepriekš minētā izriet, ka iesniedzējtiesai, ņemot vērā valsts tiesības kopumā, it īpaši Code du travail L. 223-4. pantu, un piemērojot tajās atzītās interpretācijas metodes, lai tiktu nodrošināta pilnīga Direktīvas 2003/88 iedarbība un nonākts pie tās mērķim atbilstoša risinājuma, ir jāpārbauda, vai tā var šīs tiesības interpretēt tādā veidā, kas darba ņēmēja prombūtni nelaimes gadījuma ceļā dēļ ļautu pielīdzināt vienam no gadījumiem, kas ir minēti šajā Code du travail pantā.
Ja šāda interpretācija nav iespējama, ir jāpārbauda, vai Direktīvas 2003/88 7. panta 1. punktam ir tieša iedarbība un, vajadzības gadījumā, vai M. Domingesa var uz to atsaukties pret atbildētājām pamatlietā, it īpaši pret savu darba devēju, proti, CICOA, ievērojot to juridisko formu.
Šajā ziņā no Tiesas pastāvīgās judikatūras izriet, ka visos gadījumos, kad direktīvas noteikumi pēc to satura ir bez nosacījumiem un pietiekami precīzi, privātpersonām ir tiesības uz tiem atsaukties valsts tiesās pret valsti, ja tā nav transponējusi direktīvu noteiktajā termiņā valsts tiesībās vai arī ja tā ir veikusi nepareizu transpozīciju (skat. it īpaši iepriekš minēto spriedumu apvienotajās lietās Pfeiffer u.c., 103. punkts, kā arī tajā minētā judikatūra).
Direktīvas 2003/88 7. pants atbilst šiem kritērijiem, jo tajā dalībvalstīm nepārprotami ir noteikts pienākums sasniegt precīzu rezultātu un tā piemērošana nav pakļauta nekādiem nosacījumiem attiecībā uz tajā noteikto principu, ka jebkuram darba ņēmējam ir jāsaņem apmaksāts, vismaz četras nedēļas ilgs ikgadējais atvaļinājums.
Pat ja Direktīvas 2003/88 7. pantā dalībvalstīm ir piešķirta zināma rīcības brīvība, tām pieņemot tajā paredzēto tiesību uz apmaksātu ikgadējo atvaļinājumu iegūšanas un piešķiršanas noteikumus, tomēr šis apstāklis neietekmē šajā pantā paredzētā pienākuma precīzo un beznosacījuma raksturu. Šajā ziņā ir jāmin, ka Direktīvas 2003/88 7. pants neietilpst to minētās direktīvas normu skaitā, no kurām tās 17. pantā ir atļauts atkāpties. Tātad ir iespējams noteikt minimālo aizsardzību, kura katrā ziņā dalībvalstīm ir jāīsteno atbilstoši šim 7. pantam (pēc analoģijas skat. iepriekš minēto spriedumu apvienotajās lietās Pfeiffer u.c., 105. punkts).
Tā kā Direktīvas 2003/88 7. panta 1. punkts atbilst nosacījumiem, kas tiek prasīti tiešas iedarbības esamībai, turklāt ir jākonstatē, ka CICOA, viena no abām atbildētājām pamatlietā, kas ir M. Domingesas darba devēja, ir iestāde, kas darbojas sociālā nodrošinājuma jomā.
Ir taisnība, ka saskaņā ar pastāvīgo judikatūru direktīva pati par sevi nevar radīt pienākumus attiecībā uz privātpersonām un līdz ar to uz to nevar atsaukties, vēršoties pret privātpersonām (skat. it īpaši 1994. gada 14. jūlija spriedumu lietā C-91/92 Faccini Dori, Recueil, I-3325. lpp., 20. punkts; 1996. gada 7. marta spriedumu lietā C-192/94 El Corte Inglés, Recueil, I-1281. lpp., 15. punkts, un iepriekš minētos spriedumus apvienotajās lietās Pfeiffer u.c., 108. punkts, kā arī lietā Kücükdeveci, 46. punkts).
Tomēr ir jāatgādina, ka, ja privātpersonas var atsaukties uz direktīvu nevis pret privātpersonu, bet pret valsti, tās var to darīt neatkarīgi no tā, kādā statusā valsts rīkojas – kā darba devējs vai kā publiska iestāde. Abos gadījumos ir jāizvairās no tā, ka valsts varētu gūt priekšrocības no Savienības tiesību neievērošanas (skat. it īpaši 1986. gada 26. februāra spriedumu lietā 152/84 Marshall, Recueil, 723. lpp., 49. punkts; 1990. gada 12. jūlija spriedumu lietā C-188/89 Foster u.c., Recueil, I-3313. lpp., 17. punkts, kā arī 2000. gada 14. septembra spriedumu lietā C-343/98 Collino un Chiappero, Recueil, I-6659. lpp., 22. punkts).
Tādējādi pie tādām organizācijām, attiecībā pret kurām var atsaukties uz direktīvas noteikumiem, kuriem var būt tieša iedarbība, pieder organizācija, kurai neatkarīgi no tās juridiskās formas ar publiskās iestādes aktu ir uzdots – minētajai iestādei īstenojot kontroli – sniegt pakalpojumus sabiedrības interesēs un kurai šajā sakarā ir plašākas pilnvaras salīdzinājumā ar tiesību normām, kas ir piemērojamas attiecībās starp privātpersonām (skat. it īpaši iepriekš minētos spriedumus lietā Foster u.c., 20. punkts, un lietā Collino un Chiappero, 23. punkts, kā arī 2007. gada 19. aprīļa spriedumu lietā C-356/05 Farrell, I-3067. lpp., 40. punkts).
Tātad valsts tiesai ir jāpārbauda, vai pret CICOA var atsaukties uz Direktīvas 2003/88 7. panta 1. punktu.
Ja atbilde ir apstiprinoša, Direktīvas 2003/88 7. panta, kas atbilst nosacījumiem, kuri tiek prasīti tiešās iedarbības esamībai, sekas būtu tādas, ka valsts tiesai būtu jānoraida jebkura [tam] pretēja valsts tiesību norma.
Ja atbilde ir noliedzoša, ir jāatgādina, ka pat skaidra, precīza un beznosacījuma direktīvas norma, kuras mērķis ir privātpersonām piešķirt tiesības vai noteikt pienākumus, nav piemērojama pati par sevi strīdā starp privātpersonām (skat. iepriekš minēto spriedumu lietā Pfeiffer u.c., 109. punkts).
Šādā situācijā lietas dalībnieks, kuram kaitē valsts tiesību neatbilstība Savienības tiesībām, varētu tomēr atsaukties uz judikatūru, kas izriet no 1991. gada 19. novembra sprieduma apvienotajās lietās C-6/90 un C-9/90 Francovich u.c. (Recueil, I-5357. lpp.), lai vajadzības gadījumā saņemtu atlīdzību par nodarītajiem zaudējumiem.
Līdz ar to uz otro jautājumu ir jāatbild:
ka iesniedzējtiesai, ņemot vērā valsts tiesību kopumu, it īpaši Code du travail L. 223-4. pantu, un piemērojot tajās atzītās interpretācijas metodes, lai tiktu nodrošināta pilnīga Direktīvas 2003/88 7. panta iedarbība un nonākts pie risinājuma, kas atbilstu tās mērķim, ir jāpārbauda, vai tā šīs tiesības var interpretēt veidā, kas darba ņēmēja prombūtni nelaimes gadījuma ceļā dēļ ļautu pielīdzināt kādam no tiem gadījumiem, kas ir norādīti minētajā Code du travail pantā;
ja šāda interpretācija nav iespējama, iesniedzējtiesai ir jāpārbauda, vai, ievērojot atbildētāju pamatlietā juridisko formu, pret tām var atsaukties uz Direktīvas 2003/88 7. panta 1. punkta tiešo iedarbību;
ka, ja valsts tiesa nevar sasniegt Direktīvas 2003/88 7. pantā paredzēto rezultātu, lietas dalībnieks, kuram kaitē valsts tiesību neatbilstība Savienības tiesībām, var tomēr atsaukties uz iepriekš minēto spriedumu apvienotajās lietās Francovich u.c., lai vajadzības gadījumā saņemtu atlīdzību par nodarītajiem zaudējumiem.
Par trešo jautājumu
Ar trešo jautājumu iesniedzējtiesa būtībā jautā, vai Direktīvas 2003/88 7. pants ir jāinterpretē tādējādi, ka tas nepieļauj tādu valsts tiesību normu, kurā atkarībā iemesla, kādēļ darba ņēmējs ir bijis prombūtnē sakarā ar darbnespēju, ir paredzēts apmaksāts ikgadējais atvaļinājums, kas ir ilgāks vai vienāds ar minimālo šajā direktīvā garantēto četru nedēļu laikposmu.
Šajā ziņā ir jāatgādina, kā tas ir konstatēts šī sprieduma 30. punktā, ka Direktīvas 2003/88 7. pantā nav veikta nekāda nošķiršana atkarībā no iemesla, kādēļ darba ņēmējs ir bijis prombūtnē pareizi noformētas darbnespējas dēļ, jo jebkuram darba ņēmējam, kurš ir bijis darbnespējīgs nelaimes gadījuma dēļ, kas noticis darba vietā vai citur, vai jebkāda veida vai izcelsmes slimības dēļ, ir tiesības uz apmaksātu, vismaz četras nedēļas ilgu ikgadēju atvaļinājumu.
Tomēr, kā norāda gan ģenerāladvokāte savu secinājumu 178. punktā, gan Eiropas Komisija savos rakstveida apsvērumos, iepriekšējā punktā izdarītais konstatējums nenozīmē, ka Direktīvai 2003/88 ir pretrunā valsts tiesību normas, kurās paredzētas tiesības uz apmaksātu, par četrām nedēļām ilgāku ikgadējo atvaļinājumu, kurš tiek piešķirts saskaņā ar minētajās valsts tiesībās noteiktiem saņemšanas un piešķiršanas nosacījumiem.
No Direktīvas 2003/88 1. panta 1. punkta un 2. punkta a) apakšpunkta, 7. panta 1. punkta un 15. panta skaidri izriet, ka tās mērķis ir noteikt minimālās drošības un veselības prasības darba laika organizēšanas jomā, neietekmējot dalībvalstu tiesības piemērot darba ņēmēju aizsardzībai labvēlīgākas valsts tiesību normas.
Tādējādi dalībvalstis ir tiesīgas noteikt, ka valsts tiesībās ir paredzētas tiesības uz dažāda ilguma apmaksātu ikgadējo atvaļinājumu atkarībā no darba ņēmēja prombūtnes ar veselības stāvokli saistītā iemesla, ar nosacījumu, ka tas pārsniedz vai ir vienāds ar minētās direktīvas 7. pantā paredzēto minimālo četru nedēļu laikposmu.
No iepriekš minētā izriet, ka Direktīvas 2003/88 7. panta 1. punkts ir jāinterpretē tādējādi, ka tam nav pretrunā tāda valsts tiesību norma, kurā atkarībā no darba ņēmēja prombūtnes sakarā ar darbnespēju iemesla ir paredzēts apmaksāts ikgadējais atvaļinājums, kas ir ilgāks vai vienāds ar minimālo šajā direktīvā garantēto četru nedēļu laikposmu.
Par tiesāšanās izdevumiem
Attiecībā uz pamatlietas dalībniekiem šī tiesvedība ir stadija procesā, kuru izskata iesniedzējtiesa, un tā lemj par tiesāšanās izdevumiem. Izdevumi, kas radušies, iesniedzot apsvērumus Tiesai, un kas nav minēto lietas dalībnieku izdevumi, nav atlīdzināmi.
Ar šādu pamatojumu Tiesa (virspalāta) nospriež:
Eiropas Parlamenta un Padomes 2003. gada 4. novembra Direktīvas 2003/88/EK par konkrētiem darba laika organizēšanas aspektiem 7. panta 1. punkts ir jāinterpretē tādējādi, ka tam pretrunā ir valsts tiesību normas vai prakse, kurās paredzēts, ka tiesības uz apmaksātu ikgadējo atvaļinājumu ir atkarīgas no faktiski nostrādāta desmit dienu vai vienu mēnesi ilga darba laika atsauces laikposmā;
iesniedzējtiesai, ņemot vērā valsts tiesību kopumu, it īpaši Code du travail L. 223-4. pantu, un piemērojot tajās atzītās interpretācijas metodes, lai tiktu nodrošināta pilnīga Direktīvas 2003/88 7. panta iedarbība un nonākts pie risinājuma, kas atbilstu tās mērķim, ir jāpārbauda, vai tā šīs tiesības var interpretēt veidā, kas darba ņēmēja prombūtni nelaimes gadījuma ceļā dēļ ļautu pielīdzināt kādam no tiem gadījumiem, kas ir norādīti minētajā Code du travail pantā.
Ja šāda interpretācija nav iespējama, iesniedzējtiesai ir jāpārbauda, vai, ievērojot atbildētāju pamatlietā juridisko formu, pret tām var atsaukties uz Direktīvas 2003/88 7. panta 1. punkta tiešo iedarbību.
Ja valsts tiesa nevar sasniegt Direktīvas 2003/88 7. pantā paredzēto rezultātu, lietas dalībnieks, kuram kaitē valsts tiesību neatbilstība Savienības tiesībām, var tomēr atsaukties uz 1991. gada 19. novembra spriedumu apvienotajās lietās C-6/90 un C-9/90 Francovich u.c., lai vajadzības gadījumā saņemtu atlīdzību par nodarītajiem zaudējumiem;
Direktīvas 2003/88 7. panta 1. punkts ir jāinterpretē tādējādi, ka tam nav pretrunā tāda valsts tiesību norma, kurā atkarībā no darba ņēmēja prombūtnes sakarā ar darbnespēju iemesla ir paredzēts apmaksāts ikgadējais atvaļinājums, kas ir ilgāks vai vienāds ar minimālo šajā direktīvā garantēto četru nedēļu laikposmu.
[Paraksti]
TIESAS SPRIEDUMS (pirmā palāta)
gada 2. februārī ( *1 )
“Konvencija, ar ko nosaka Eiropas skolu statūtus — 12. panta 4. punkta a) apakšpunkta un 25. panta 1. punkta interpretācija — Norīkoto pedagogu piekļuves tiesības tādai pašai karjeras izaugsmei un algas pieaugumam kā attiecīgās dalībvalsts pedagogiem — Aizliegums dažiem no Apvienotās Karalistes darbā Eiropas skolās norīkotiem pedagogiem piekļūt izdevīgākām algu skalām un citiem papildu maksājumiem, kas tiek piešķirti dalībvalstī nodarbinātiem pedagogiem — Nesaderīgums ar 12. panta 4. punkta a) apakšpunktu un 25. panta 1. punktu”
Lieta C-545/09
par prasību, kas 2009. gada 22. decembrī celta atbilstoši Konvencijas, ar ko nosaka Eiropas skolu statūtus, 26. pantam,
Eiropas Komisija, ko pārstāv J. Kurals [J. Currall] un B. Egersa [B. Eggers], pārstāvji, kas norādīja adresi Luksemburgā,
prasītāja,
pret
Lielbritānijas un Ziemeļīrijas Apvienoto Karalisti, ko pārstāv H. Volkere [H. Walker], pārstāve, un Dž. Kopels [J. Coppel], barrister,
atbildētāja.
TIESA (pirmā palāta)
šādā sastāvā: palātas priekšsēdētājs A. Ticano [A. Tizzano], tiesneši E. Borgs Bartets [A. Borg Barthet], M. Ilešičs [M. Ilešič] (referents), Ž. Ž. Kāzels [J.-J. Kasel] un M. Bergere [M. Berger],
ģenerāladvokāts P. Mengoci [P. Mengozzi],
sekretāre K. Štranca-Slavičeka [K. Sztranc-Sławiczek], administratore,
ņemot vērā rakstveida procesu un 2011. gada 4. maija tiesas sēdi,
noklausījusies ģenerāladvokāta secinājumus 2011. gada 7. jūlija tiesas sēdē,
pasludina šo spriedumu.
Spriedums
Savā prasības pieteikumā Eiropas Komisija lūdz Tiesu konstatēt, ka 1994. gada 21. jūnija Konvencijas, ar ko nosaka Eiropas skolu statūtus (OV L 212, 3. lpp.; turpmāk tekstā – “Konvencija”), 12. panta 4. punkta a) apakšpunkts ir jāinterpretē un jāpiemēro tādējādi, lai nodrošinātu, ka dalībvalsts norīkotajiem pedagogiem viņu norīkošanas laikā ir pieejama tāda pati karjeras izaugsme un algas pieaugums kā šīs dalībvalsts teritorijā nodarbinātajiem pedagogiem un ka aizliegums dažiem no Lielbritānijas un Ziemeļīrijas Apvienotās Karalistes Eiropas skolās norīkotiem pedagogiem piekļūt izdevīgākām algu skalām (it īpaši skalām, ko apzīmē ar “threshold pay” [atalgojuma slieksnis], “excellent teacher system” [sistēma izciliem skolotājiem] vai “advanced skills teachers” [skolotājiem ar īpašām iemaņām]) un citiem papildu maksājumiem (tādiem kā “teaching and learning responsibility payments” [prēmijas par atbildību saistībā ar apmācību]), kā arī aizliegums progresēt esošajā algas skalā, kas ir pieejama Anglijas un Velsas valsts skolās nodarbinātajiem pedagogiem, nav saderīgs ar Konvencijas 12. panta 4. punkta a) apakšpunktu un 25. panta 1. punktu.
Atbilstošās tiesību normas
Konvencija un Norīkotā personāla statūti
Sākotnēji Eiropas skolas tika nodibinātas saskaņā ar diviem tiesību aktiem, proti, pirmkārt, Eiropas skolas statūtiem, kas parakstīti 1957. gada 12. aprīlī Luksemburgā (Recueil des traités des Nations unies, 443. sēj., 129. lpp.), un, otrkārt, Protokolu par Eiropas skolu dibināšanu, kas sagatavots, pamatojoties uz Eiropas skolas statūtiem, un parakstīts Luksemburgā 1962. gada 13. aprīlī (Recueil des traités des Nations unies, 752. sēj., 267. lpp.).
Šie tiesību instrumenti tika aizstāti ar Konvenciju, kura stājās spēkā 2002. gada 1. oktobrī un ir šobrīd piemērojamais tiesību instruments. Pretēji sākotnējiem tiesību instrumentiem, kuru līgumslēdzējas puses bija tikai dalībvalstis, Eiropas skolu konvenciju noslēdza arī Eiropas Kopienas, kurām šādas tiesības tika piešķirtas ar Padomes 1994. gada 17. jūnija Lēmumu 94/557/EK, Euratom, ar ko pilnvaro Eiropas Kopienu un Eiropas Atomenerģijas kopienu apstiprināt ar parakstu un noslēgt Konvenciju, ar ko nosaka Eiropas skolu statūtus (OV L 212, 1. lpp.).
Konvencijas trešajā apsvērumā ir noteikts:
“ņemot vērā, ka Eiropas skolu sistēma ir sui generis sistēma; ņemot vērā, ka tā ir forma sadarbībai starp dalībvalstīm, kā arī starp dalībvalstīm un Eiropas Kopienām, vienlaikus pilnīgi atzīstot dalībvalstu atbildību par mācību saturu un to izglītības sistēmas organizāciju, kā arī to kultūras un valodas savdabību”.
Šīs konvencijas 3. panta 2. punktā ir paredzēts:
“Mācības nodrošina pedagogi, ko dalībvalstis nosūta vai norīko saskaņā ar Padomes pieņemtajiem lēmumiem un procedūru, kura noteikta 12. panta 4. punktā.”
Minētās konvencijas 12. panta 4. punkta a) apakšpunktā, kas ietilpst II sadaļā ar nosaukumu “Skolu struktūras”, ir noteikts:
“Administratīvos jautājumos Padome:
katru gadu pēc inspekcijas valžu priekšlikuma nosaka prasības pedagogiem, izveidojot vai likvidējot amatus. Tā nodrošina taisnīgu amatu sadalījumu starp dalībvalstīm. Tā kopīgi ar valdībām risina jautājumus, kas attiecas uz vidusskolas skolotāju, pamatskolas skolotāju un skolas izglītības konsultantu nosūtīšanu vai norīkošanu. Darbinieki saglabā profesionālās izaugsmes un pensionēšanās tiesības, kas garantētas viņu valsts tiesību aktos .”
Šīs pašas konvencijas 25. pantā ir noteikts:
“Skolu budžetu finansē no:
dalībvalstu iemaksām, ko tās veic, regulāri maksājot atlīdzību nosūtītajiem vai norīkotajiem pedagogiem, un, pēc vajadzības, veicot finanšu iemaksu, par kuru vienprātīgi nolemj Padome;
Eiropas Kopienu iemaksām, ar ko paredzēts segt starpību starp skolu kopējo izdevumu summu un citu ieņēmumu summu;
to ārpuskopienas organizāciju iemaksām, ar ko Padome ir noslēgusi nolīgumu;
pašas skolas ieņēmumiem, galvenokārt no mācību maksas, ko Padome iekasē no vecākiem;
dažādiem ieņēmumiem.
Noteikumus, pēc kuriem dara pieejamu Eiropas Kopienu iemaksu, nosaka īpašā nolīgumā starp Padomi un Komisiju.”
Atbilstoši Eiropas skolu konvencijas 26. pantam “tie strīdi starp līgumslēdzējām pusēm, kas attiecas uz šīs konvencijas interpretāciju un piemērošanu un ko nav atrisinājusi Padome, ir tikai Eiropas Kopienu Tiesas kompetencē”.
Pamatojoties uz minētās konvencijas 12. panta 1. punktu Padome pieņēma Darbam Eiropas skolās norīkotā personāla statūtus (turpmāk tekstā – “Norīkotā personāla statūti”), kuros arī ir ietverti noteikumi par Eiropas skolu pedagogu darba samaksu un nosacījumiem.
Norīkotā personāla statūtu 10. panta 1. punktā ir norādīta prasība par to, ka norīkotajiem pedagogiem ir jābūt atbilstošai kvalifikācijai un jāatbilst nosacījumiem, kādi nepieciešami līdzvērtīga darba izpildei viņu izcelsmes valstī. Šo statūtu III nodaļā ar nosaukumu “Novērtēšana” ir ietverts 30. pants, kura pirmajā daļā ir noteikts, ka “par katra pedagoģiskā un uzraudzības personāla locekļa, kā arī direktoru vietnieku spējām, darba efektivitāti un uzvedību darbā tiek sagatavots novērtējuma ziņojums, ko veic gan direktors, gan valsts inspektors saskaņā ar Īstenošanas regulā ietvertajiem noteikumiem. Domstarpību gadījumā izšķirošā nozīme ir valsts inspektora ziņojumam”. [Neoficiāls tulkojums]
Saskaņā ar minēto statūtu 49. pantu norīkotie pedagogi saņem, pirmkārt, valsts atalgojumus, ko izmaksā kompetentās valsts iestādes, un, otrkārt, Eiropas skolas izmaksātu piemaksu, kas ir vienāda ar starpību starp šajos statūtos paredzēto atalgojumu un valsts atalgojumu atbilstošo vērtību, no kuras atskaitītas obligātās sociālās iemaksas (turpmāk tekstā – “Eiropas piemaksa”).
Atbilstoši Norīkotā personāla statūtu 72. panta 1. punktam darbiniekam, kura dienesta attiecības beidzas, ir tiesības, aizejot no darba – ar nosacījumu, ka tas nenotiek disciplināra pasākuma dēļ, – saņemt atlaišanas pabalstu, kas ir proporcionāls faktiskajam dienesta laikam, tam nepārsniedzot 9 gadus. Saskaņā ar šī paša panta 2. punktu šis pabalsts tiek aprēķināts, pamatojoties uz starpību starp pēdējo pusotra mēneša Eiropas pamatalgu, kas tiek novērtēta saskaņā ar izcelsmes valstij noteikto korekcijas koeficientu, un pēdējo pusotra mēneša valsts pamatalgu par dienesta gadu.
Taču statūtos nav paredzēts pensionēšanās režīms tiem norīkotajiem pedagogiem, kuri norīkojuma laikā turpina veikt iemaksas savas valsts pensiju shēmā.
Noteikumi, kas piemērojami Anglijā un Velsā nodarbinātajiem pedagogiem
Apvienotajā Karalistē izglītība ietilpst tādu decentralizētu iestāžu kompetencē, kas atrodas trīs atšķirīgās zonās, proti, Anglijā un Velsā, kuras abas veido vienu kopīgu zonu, Ziemeļīrijā un Skotijā. Darba noteikumi katrā no šīm zonām ir atšķirīgi.
Attiecībā uz zonu, kuru veido Anglija un Velsa un kura ir vienīgā zona, uz kuru attiecas šī lieta, lielākā daļa pedagogu ir nodarbināti kādā no subsidētajām skolām (“maintained schools”). Šo pedagogu atalgojums un darba noteikumi ir noteikti ar kompetentā ministra rīkojumu, proti, ar Dokumentu par skolu pedagogu darba noteikumiem un atalgojumu (“School Teachers Pay and Conditions Document”, turpmāk tekstā – “STPCD”), kas ir saistošs attiecībā uz visiem darba līgumiem, kurus slēdz subsidēta skola.
Noteikts skaits pedagogu ir nodarbināti nevis subsidētās skolās, bet cita veida skolās, tādās kā, piemēram, neatkarīgās un vispārizglītojošās valsts skolās, kuras atbalsta sponsori (“academies”), privātajās skolās, Kalemas [Culham] Eiropas skolā vai skolās, kuras pārvalda ārvalstu valdības. Attiecībā uz šīm skolām STPCD paredzētajiem darba noteikumiem un nosacījumiem ir fakultatīvs raksturs.
STPCD 2009. gada redakcijā ir paredzētas atalgojuma skalas, kurās ir ietverti šādi tālāk izklāstīti galvenie elementi.
Pedagogiem ir pamatalgas skala ar sešiem līmeņiem. Svarīgākais kritērijs nākamā līmeņa iegūšanai ir pieredzes apjoms, ko nosaka pēc nostrādātajiem darba gadiem. Tādējādi, izņemot ārkārtas gadījumus ar neapmierinošiem rezultātiem, izaugsme šajā skalā notiek automātiski.
gadā vispārējais algas palielinājums par 3 % tika piemērots Anglijā un Velsā. Vienlaikus tika ieviests algas palielinājums par 7 %, pamatojoties uz jaunu kārtību ar nosaukumu “threshold pay”, ko varēja piemērot pedagogiem, kuri bija izpildījuši noteiktus nosacījumus.
Piemērojot šo kārtību, Anglijas un Velsas pedagogi, sasnieguši pēdējo pamatalgas skalas līmeni, var iesniegt savu kandidatūru pārejai uz augstāku algas skalu (“post-threshold pay scale”). Pedagogiem, kas vēlas uz to kandidēt, ir jāatbilst noteiktām profesionālām normām, jāiesniedz kvalifikācijas apliecinājumi un jālūdz kompetences vērtējums, ko veic izglītības iestāžu vadītāji. Profesionālās normas, kuras tiem ir jāizpilda, ir minētas dokumentā ar nosaukumu “Pedagogiem piemērojamie profesionālie standarti” (“Professionnel Standards for Teachers”). Kad pedagogs ir sasniedzis augstāku skalu (“post-threshold teacher”), izaugsme tajā nenotiek automātiski, bet gan ir atkarīga no ikgadēju novērtēšanas interviju secinājumiem.
Turklāt STPCD attiecībā uz subsidētajām skolām ir paredzēta iespēja izveidot štata vietas “izciliem pedagogiem” (“excellent teachers”) un “pedagogiem ar īpašām iemaņām” (“advanced skills teachers”), kuriem piemēro atšķirīgu algas skalu, kā arī štata vietas, kurās ir tiesības saņemt “prēmijas par atbildību par apmācību” (“teaching and learning responsibility payments”). Pedagogs nevar vienlaikus ieņemt vairākas no šīm štata vietām.
Pedagogiem, kas vēlas pievienoties “excellent teacher scheme”, vismaz divus gadus ir jābūt iekļautiem augstākajā līmenī no trīs līmeņu skalas “post-threshold pay scale” un jāapliecina īpaša profesionālā kompetence, kas noteikta “Professional Standards for Teachers”. Tomēr viņi var lūgt vērtējumu, ko veic ārēji vērtētāji, šajā ziņā tikai tad, ja viņu skolā ir brīva “excellent teachers” štata vieta. Bez parastajiem pienākumiem klasē “excellent teachers” ir jāpalīdz citiem skolotājiem uzlabot viņu efektivitāti un apmācības kvalitāti.
Lai būtu tiesības uz “advanced skills teachers” štata vietu, kandidātiem nav obligāti jābūt sasniegušiem “post-threshold pay scale”, tomēr viņiem ir jāatbilst “post-threshold teacher standards”, konkrētāk runājot, “advanced skills teachers” paredzētām noteiktām profesionālām normām, kādas ir definētas “Professionnel Standards for Teachers”. Vērtējumus šajā ziņā veic ārēji vērtētāji. Šīs štata vietas ir saistītas ar papildu atbildību par labu pedagogiem no citām skolām.
Visbeidzot, “teaching and learning responsibility payments” ir pieejamas ikvienam pedagogam, kurš strādā klasē, un nav prasības par to, ka viņam ir jābūt sasniegušam “post-threshold pay scale” slieksni. Šīs prēmijas tiek piešķirtas pedagogiem, kuri uzņēmušies “papildu ilglaicīgu atbildību [skolas] personāla struktūrā”. Tās ir paredzētas arī, lai atlīdzinātu palīdzību skolēniem ārpus klases telpas vai pedagoga virzītājspēka lomu mācību priekšmetu vai programmas izstrādē.
Noteikumi, kas piemērojami darbam Eiropas skolās nosūtītiem vai norīkotiem pedagogiem no Anglijas vai Velsas
Apvienotajai Karalistei piešķirtās darba vietas Eiropas skolās ir pieejamas visiem pietiekami kvalificētiem pedagogiem neatkarīgi no tā, vai nosūtīšanas vai norīkošanas brīdī viņi tiek nodarbināti subsidētā skolā, privātā skolā vai skolā, kas atrodas ārpus valsts teritorijas, un pat neatkarīgi no tā, vai viņi tiek nodarbināti kā pedagogi.
Pedagogi no Apvienotās Karalistes, kas norīkoti darbam Eiropas skolās, nesaglabā līgumattiecības ar iepriekšējo darba devēju, bet norīkošanas nolūkā slēdz jaunu darba līgumu ar “Department for Children, Schools and Families” (“Bērnu, izglītības iestāžu un ģimenes ministrija”; turpmāk tekstā – “Izglītības ministrija”).
Šajā darba līgumā attiecībā uz Anglijas un Velsas pedagogiem ir noteikts, ka STPCD Eiropas skolu pedagogiem nepiemēro. Tomēr ir precizēts, ka valsts algas, ko ik mēnesi maksā norīkotajiem pedagogiem, tiek noteiktas atbilstoši STPCD paredzētajām algas skalām un ka pēdējiem minētajiem ir tiesības uz ikgadējiem algas pielikumiem, kas tiek apspriesti valsts līmenī un ir piemērojami atbilstoši STPCD. Tāpat ir norādīts, ka netiks maksāta neviena cita piemaksa pie valsts algas un ka norīkotais pedagogs laikā, kad viņš ir norīkots darbā Eiropas skolā, nevar lūgt, lai uz viņu tiktu attiecināta STPCD paredzēta augstāka algas skala, papildu prēmija vai papildu statuss. Visbeidzot šajā darba līgumā ir precizēts, ka darbs Eiropas skolā dod tiesības uz pensiju atbilstoši Anglijas un Velsas pedagogu pensiju shēmai un iemaksas šajā shēmā ir balstītas vienīgi uz valsts algu.
Pirmstiesas konsultācijas
Skarto pedagogu sūdzību lielā skaita dēļ un pēc parlamentāro jautājumu uzdošanas Komisija kopš 2000. gada ir vairākkārt vērsusies pie Apvienotās Karalistes secīgajiem izglītības ministriem, norādot, ka ar Konvenciju nav saderīgs lēmums atteikt Eiropas skolās norīkotajiem Lielbritānijas pedagogiem piekļuvi jaunajai algas skalai. Pirmā vēstuļu apmaiņa 2000. un 2001. gadā, kā arī otrā vēstuļu apmaiņa 2007. gadā nepalīdzēja rast strīda risinājumu. Tad Komisija lūdza, lai jautājums no 2008. gada 20.–22. oktobrī tiktu skatīts Padomes sanāksmē. 2008. gada 20. novembrī norisinājās videokonference starp Komisijas un Izglītības ministrijas pārstāvjiem, tomēr tā neatrisināja strīdu. 2009. gada 13. janvārī Komisija iesniedza Padomē pēdējo lūgumu, lai atrisinātu jautājumu, vienlaikus paziņojot, ka gadījumā, ja netiks gūts nekāds rezultāts, tā būs spiesta vērsties Tiesā.
Jautājums par Konvencijas 12. panta 4. punkta a) apakšpunkta un 25. panta 1. punkta interpretāciju tika skatīts Padomes 2009. gada 20. un 21. janvāra sanāksmē. Pēc šīs sanāksmes Padome secināja, ka tā “nespēja atrisināt strīdu, un pieņēma zināšanai Komisijas nodomu celt Tiesā pret Apvienoto Karalisti vērstu prasību par interpretāciju un piemērošanu, pamatojoties uz Konvencijas 26. pantu, skatot to saistībā ar Līguma 10. un 39. pantu”.
Šādos apstākļos Komisija cēla šo prasību.
Par prasību
Savā prasībā Komisija lūdzu Tiesu lemt saskaņā ar Konvencijas 26. pantu, pirmkārt, par šīs konvencijas 12. panta 4. punkta a) apakšpunkta pēdējā teikuma interpretāciju un, otrkārt, par to, vai Apvienotā Karaliste piemēro šo normu pareizi konkrēti attiecībā uz darbam Eiropas skolās norīkotajiem pedagogiem no Anglijas un Velsas un līdz ar to pilda pienākumus, kas izriet no šīs normas, kā arī minētās konvencijas 25. panta 1. punkta.
Par Konvencijas 12. panta 4. punkta a) apakšpunkta pēdējā teikuma interpretāciju
Lietas dalībnieku argumenti
Komisija uzskata, ka Konvencijas 12. panta 4. punkta a) apakšpunkta pēdējais teikums paredz dalībvalstīm pienākumu nodrošināt, ka norīkotie pedagogi saglabā valsts tiesību aktos garantētās profesionālās izaugsmes un pensionēšanās tiesības. Tādējādi šī konvencija šajā ziņā piešķir tiesības norīkotajiem pedagogiem.
Šādu interpretāciju apstiprina šīs normas skaidrs un beznosacījuma formulējums, kā arī tās konteksts un mērķis, proti, nodrošināt, ka pedagogi norīkošanas rezultātā netiek nostādīti nelabvēlīgākā situācijā.
Turklāt Komisija apgalvo, ka termins “[profesionālā] izaugsme” ir jāinterpretē autonomi, un tā mērķis ir aptvert dažādās valsts atalgojuma sistēmas, ko piemēro pedagogiem norīkošanas gadījumā. Šī termina plašo nozīmi apstiprina dažādu valodu versiju analīze.
Turpretim Lielbritānijas Karaliste uzskata, ka Konvencijas 12. panta 4. punkta a) apakšpunkts attiecas vienīgi uz Padomi un līdz ar to neuzliek nekādu pienākumu dalībvalstīm.
Šādu interpretāciju apstiprina, pirmkārt, šīs normas formulējums, kura ietilpst Konvencijas II sadaļā ar nosaukumu “Skolu struktūras”, kurā neviena norma neuzliek pienākumu dalībvalstīm, un, otrkārt, atsauce Konvencijas 3. panta 2. punktā uz tās 12. pantu.
Saskaņā ar Apvienotās Karalistes apgalvoto, Konvencijas 12. panta 4. punkta a) apakšpunkta mērķis ir noteikt Padomei, kad tā veic administratīvās funkcijas, pienākumu ievērot valsts tiesisko regulējumu [profesionālās] izaugsmes un pensionēšanās jomā. Nebūtu liela jēga uzskatīt, ka Konvencija uzliek dalībvalstīm pienākumu ievērot viņu pašu tiesību aktus.
Turklāt tas, ja Konvencijā būtu noteikts pienākums dalībvalstīm piešķirt darbam Eiropas skolās norīkotajiem vai nosūtītajiem pedagogiem tiesības, kādas tie nevar prasīt saskaņā ar valsts tiesību aktiem, būtu pretrunā LESD 165. panta 1. punktam, kurā ir aizsargāta dalībvalstu autonomija attiecībā uz izglītības sistēmu organizēšanu.
Turklāt šī dalībvalsts apgalvo, ka Apvienotajā Karalistē ir vispārpieņemts, ka termins “[profesionālā] izaugsme” nozīmē vienīgi pedagogu virzību uz augstāku administratīvo pozīciju ar lielāku atbildību skolu struktūrā, tādu kā iestādes vadītāja vai iestādes vadītāja vietnieka (“head teacher” vai “deputy head teacher”) amatu. Runājot par terminu valsts tiesību aktos “garantētās profesionālās izaugsmes tiesības”, Apvienotā Karaliste būtībā apgalvo, ka šis termins ir jāinterpretē burtiski un šauri. Tādējādi profesionālā izaugsme, kas, pamatojoties uz darba stāžu, netiek piešķirta automātiski, bet ir jāpieprasa pedagogam un kas viņam tiek piešķirta tikai tad, ja viņš ir izpildījis noteiktus kritērijus, nav uzskatāma par valsts tiesību aktos garantētu tiesību.
Tiesas vērtējums
Domstarpības starp Komisiju un Apvienoto Karalisti attiecībā uz Konvencijas 12. panta 4. punkta a) apakšpunkta pēdējā teikuma interpretāciju būtībā ir divos jautājumos, proti, pirmkārt, vai šī norma ietver pienākumu šīs Konvencijas dalībvalstīm un, otrkārt, cik plaši ir jāinterpretē termins “garantētās profesionālās izaugsmes tiesības” valsts tiesību aktos.
Runājot par pirmo no šiem diviem jautājumiem, vispirms ir jāatgādina, ka Konvencijas 12. panta 4. punkta a) apakšpunktā ir noteikts, ka administratīvos jautājumos Padome katru gadu pēc inspekcijas valžu priekšlikuma nosaka prasības pedagogiem, izveidojot vai likvidējot amatus. Tā nodrošina taisnīgu amatu sadalījumu starp dalībvalstīm. Tā kopīgi ar valdībām risina jautājumus, kas attiecas uz vidusskolas skolotāju, pamatskolas skolotāju un skolas izglītības konsultantu nosūtīšanu vai norīkošanu. Darbinieki saglabā profesionālās izaugsmes un pensionēšanās tiesības, kas garantētas viņu valsts tiesību aktos.
Tādējādi no minētās normas formulējuma izriet, ka, kaut arī tās pirmie trīs teikumi nosaka pienākumus Padomei, kuri vajadzības gadījumā ir jāizpilda sadarbībā ar valdībām, tās pēdējais teikums ir formulēts neitrāli, konstatējot pedagogu tiesības saglabāt profesionālās izaugsmes un pensionēšanās tiesības, kas garantētas viņu valsts tiesību aktos, neprecizējot, kam ir jānodrošina šo tiesību saglabāšana.
Taču ir skaidrs, ka minētās tiesības nevarētu tikt saglabātas, ja šīs konvencijas dalībvalstis varētu tādā veidā brīvi grozīt savus valsts tiesību aktus un noteikumus, kas regulē šo valstu pedagogu nosūtīšanu vai norīkošanu darbā Eiropas skolās, ka šiem pedagogiem tiktu atņemtas minētās tiesības nosūtīšanas vai norīkošanas laikā.
Šajā ziņā ir jāuzsver, ka darbā Eiropas skolās nosūtīto vai norīkoto pedagogu profesionālās izaugsmes un pensionēšanās tiesības tiek pilnībā regulētas attiecīgajos valsts tiesiskajos regulējumos un ka līdz ar to Padomei nav iespējams nodrošināt šo tiesību saglabāšanu, ja minētajos tiesiskajos regulējumos šāda saglabāšana nav atļauta. Turklāt, kaut arī Padomei šie tiesiskie regulējumi ir patiešām ir jāievēro, tomēr ir skaidrs, ka, pirmkārt, to piemērošana attiecībā uz minētajiem pedagogiem neprasa nekādu šīs Padomes iejaukšanos un, otrkārt, ir gandrīz neiespējams, ka pēdējā minētā, ņemot vērā, ka tās pilnvaras ir ierobežotas un skaidri definētas Konvencijā, varētu negatīvi ietekmēt izaugsmes un pensionēšanās tiesības, kādas šiem pedagogiem ir piešķirtas viņu valsts tiesiskajos regulējumos.
Šādos apstākļos ir jākonstatē, ka Apvienotās Karalistes piedāvātā interpretācija, saskaņā ar kuru Konvencijas 12. panta 4. punkta a) apakšpunkta pēdējā frāze attiecas vienīgi uz Padomi, lai noteiktu tai pienākumu ievērot valsts tiesisko regulējumu profesionālās izaugsmes un pensionēšanās tiesību jomā, atņemtu šai normai jebkādu lietderīgu iedarbību.
No minētā izriet, ka, pretēji Apvienotās Karalistes apgalvotajam, šī norma ir jāinterpretē tādējādi, ka tā ietver arī Konvencijas dalībvalstīm pienākumu nodrošināt, ka pedagogi nosūtīšanas vai norīkošanas darbam Eiropas skolās laikā saglabā valsts tiesību aktos garantētās profesionālās izaugsmes un pensionēšanās tiesības.
Šādu secinājumu neapšauba ne fakts, ka Konvencijas 12. pants ietilpst II sadaļā ar nosaukumu “Skolu struktūras” un ka tajā ir uzskaitīti Padomes administratīvie pienākumi, ne arī atsauce Konvencijas 3. panta 2. punktā uz minēto 12. pantu.
Kaut arī ir skaidrs, ka 12. pantā ir uzskaitīti galvenokārt Padomes pienākumi, tomēr ir jāatzīmē, ka šī panta 4. punkta a) apakšpunkta priekšpēdējais teikums attiecas arī uz “valdībām” un ka šīs normas pēdējais teikums, kā tika konstatēts šī sprieduma 42. punktā, ir formulēts nevis kā Padomes pienākums, bet gan kā strādāt Eiropas skolās nosūtīto vai norīkoto pedagogu beznosacījuma tiesības.
Turklāt pamatojums šī teikuma atrašanās vietai ir vēsturisks un ietver raksturojošu saikni starp šī un iepriekšējā teikuma priekšmetu. Tādējādi Eiropas skolas statūtos, kas ir minēti šī sprieduma 2. punktā, to 1957. gada 12. aprīļa redakcijā šie teikumi bija apvienoti un 12. panta 3. punktā bija paredzēts, ka Padome “kopīgi ar valdībām risina jautājumus, kas attiecas uz vidusskolas skolotāju, pamatskolas skolotāju un skolas vadības personāla nosūtīšanu vai norīkošanu, saglabājot viņu valsts tiesību aktos garantētās profesionālās izaugsmes un pensionēšanās tiesības un nodrošinot priekšrocības, kas tiek piešķirtas viņu kategoriju ierēdņiem ārvalstīs”. [Neoficiāls tulkojums] No šīs agrākās statūtu versijas skaidri izriet, ka Padomei un valdībām bija kopīgi jārisina jautājumi saistībā ar norīkošanu un nosūtīšanu, nodrošinot, ka pedagogi neatrodas neizdevīgākā situācijā saistībā ar viņu norīkošanu vai nosūtīšanu strādāt Eiropas skolā. Kaut arī Konvencija tās šobrīd spēkā esošajā redakcijā vēl vairāk pastiprina pedagogu aizsardzību, viņiem piešķirot skaidras un beznosacījuma tiesības, tā nekādā veidā neatbrīvo valdības no to pienākuma šajā ziņā.
Pretēji Apvienotās Karalistes apgalvotajam, šāds pienākums turklāt nezaudē savu mērķi tāpēc vien, ka dalībvalstīm ir jāievēro savi tiesību akti. No iepriekšējiem punktiem izriet, ka Konvencijas dalībvalstu atbildība par Konvencijas 12. panta 4. punkta a) apakšpunkta pēdējā teikumā paredzētā mērķa īstenošanu ietver ne tikai pienākumu ievērot valsts tiesisko regulējumu profesionālās izaugsmes un pensionēšanās tiesību jomā, bet arī pienākumu nodrošināt, ka šis tiesiskais regulējums ir tāds, kas neizslēdz darbā Eiropas skolās nosūtītos vai norīkotos pedagogus.
Turklāt šāds pienākums ir saderīgs ar LESD 165. pantu. Pirmkārt, šajā pantā paredzēto Savienības pilnvaru ierobežošana izglītības jomā neattiecas uz Konvenciju, jo pēdējā minētā ir nevis Savienības iestāžu pieņemts atvasināts tiesību akts, bet starptautisko tiesību instruments, par ko vienojušās dalībvalstis un Eiropas Kopienas. Otrkārt, ciktāl arī Konvencijas preambulas trešajā apsvērumā ir teikts, ka šī sui generis sadarbības sistēma starp dalībvalstīm un Eiropas Kopienām atzīst dalībvalstu atbildību attiecībā uz to izglītības sistēmu organizāciju, ir jākonstatē, ka šī atbildība nekādā veidā negroza dalībvalstu pienākumu darbam Eiropas skolās nosūtītajiem vai norīkotajiem pedagogiem neradīt nelabvēlīgāku situāciju attiecībā uz profesionālās izaugsmes un pensionēšanās tiesībām.
Attiecībā uz otro interpretācijas jautājumu, par kuru lietas dalībnieki nav vienisprātis un kas attiecas uz Konvencijas 12. panta 4. punkta a) apakšpunkta pēdējā teikumā minēto terminu “valsts tiesību aktos garantētās profesionālās izaugsmes tiesības” apjomu, ir jāteic, ka šis apjoms un līdz ar to ar šo tiesību normu piešķirtā aizsardzība strādāt Eiropas skolās nosūtītajiem vai norīkotajiem pedagogiem nedrīkst atšķirties atkarībā no viņu izcelsmes vietas un ka minētie termini līdz ar to ir jāinterpretē autonomi.
Šādai interpretācijai arī ir jāļauj efektīvi sasniegt šīs tiesību normas mērķi un līdz ar to nodrošināt, ka pedagogiem viņu nosūtīšanas vai norīkošanas darbā Eiropas skolā dēļ netiek radīta nelabvēlīgāka situācija attiecībā uz profesionālās izaugsmes un pensionēšanās jomu.
Attiecībā konkrētāk uz terminu “[profesionālā] izaugsme” ir jākonstatē, ka, ņemot vērā minēto mērķi, šis termins nedrīkst tikt interpretēts šauri, kā to piedāvā Apvienotā Karaliste. Kā uzsvēra ģenerāladvokāts savu secinājumu 45. un 46. punktā, šis termins attiecas ne tikai uz pedagogu piekļuvi augstākas pakāpes amatiem skolas hierarhijas sistēmā, kas ietver lielāku atbildību, piemēram, iestādes vadītāja amatam, bet uz jebkādu karjeras izaugsmi. Līdz ar to tas ietver arī piekļuvi pakāpēm karjeras sistēmā, kas dod tiesības saņemt labāku atalgojumu, bet kas nenozīmē cita amata vai papildu atbildības piešķiršanu.
Tāpat pretēji tam, ko, šķiet, iesaka Apvienotā Karaliste, no terminiem valsts tiesību aktos “garantētās tiesības” uz profesionālo izaugsmi nevar secināt, ka šīs tiesības attiecas principā vienīgi uz situācijām, kurās valsts tiesiskais regulējums paredz automātisku paaugstināšanu amatā, pamatojoties uz darba stāžu. Kā norādīja ģenerāladvokāts savu secinājumu 53.–55. punktā, no Konvencijas 12. panta 4. punkta a) apakšpunkta pēdējā teikuma formulējuma un mērķa izriet, ka šīs tiesību normas mērķis ir saglabāt darbam Eiropas skolās nosūtītajiem vai norīkotajiem pedagogiem visas tās tiesības attiecībā uz karjeras izaugsmi, kādas ir paredzētas attiecīgajos valsts tiesiskajos regulējumos, neatkarīgi no šo tiesību formas. Līdz ar to, ņemot vērā šajos tiesiskajos regulējumos atzīto tiesību saturu, to forma var izpausties kā tiesības uz automātisku paaugstināšanu amatā vai tikai kā tiesības piedalīties karjeras izaugsmes procedūrās. Tomēr šo tiesību apjoms nevar būt mazāks par to tiesību apjomu, kādas būtu minētajiem pedagogiem, ja viņi paliktu strādāt izglītības iestādē savā izcelsmes dalībvalstī.
No visiem iepriekš minētajiem apsvērumiem izriet, ka Konvencijas 12. panta 4. punkta a) apakšpunkta pēdējais teikums ir jāinterpretē tādējādi, ka tas uzliek šīs Konvencijas dalībvalstīm pienākumu nodrošināt, ka norīkošanas vai nosūtīšanas laikā pedagogiem, kas norīkoti vai nosūtīti strādāt Eiropas skolās, ir tādas pašas karjeras attīstības un pensionēšanās tiesības, kādas ir dalībvalstī nodarbinātajiem pedagogiem saskaņā ar izcelsmes dalībvalsts tiesisko regulējumu.
Par Konvencijas 12. panta 4. punkta a) apakšpunkta pēdējā teikuma un 25. panta 1. punkta piemērošanu, ko veic Apvienotā Karaliste
Lietas dalībnieku argumenti
Komisija uzskata, ka fakts, ka darba līgums, kas pedagogiem no Anglijas un Velsas ir jānoslēdz ar izglītības ministriju, lai viņus norīkotu darbā Eiropas skolās, norīkošanas brīdī iesaldē šo pedagogu algas uz visu norīkošanas laiku, liedzot kandidēt uz augstāku algu skalu vai saņemt STPCD paredzētās “teaching and learning responsibility payments”, nav saderīgs ar Konvencijas 12. panta 4. punkta a) apakšpunktu un 25. panta 1. punktu.
Pirmkārt, potenciālajiem kandidātiem tiek radīta neizdevīgāka situācija, jo tiem netiek dota iespēja norīkošanas laikā piedalīties novērtēšanā, kas tiem ļautu piekļūt “post-threshold pay scale”. Tāpēc, kad tie atgriežas Apvienotajā Karalistē pēc norīkošanas, viņi var pieteikties tikai uz tādu amatu, kam atbilst pamatalgas skala, kas ierobežo pieejamo amatu loku.
Otrkārt, fakts, ka viņi nevar pretendēt ne uz kādu prēmiju vai paaugstinājumu deviņu mēnešu norīkošanas laikā, ievērojami samazina algu, kāda tiek ņemta vērā, lai aprēķinātu pensionēšanās tiesības un līdz ar to viņu nākotnes pensijas summu.
Turklāt Komisija apgalvo, ka minētā izslēgšana rada ievērojamus finansiālus zaudējumus Savienības budžetam, jo no tā ir jāsedz lielāka atšķirība starp mazāku valsts algu un saskaņā ar Norīkotā personāla statūtiem pielāgoto algu.
Tā uzskata, pamatojoties uz aptuvenu aprēķinu, ka no Savienības budžeta 2008. gadā bija jāsedz papildus aptuveni EUR 720000 tikai par 194 pedagogiem vien, kas bija norīkoti no Anglijas un Velsas. Izmaksas izrietēja no lielākas atšķirības, kāda bija jāsedz saskaņā ar Norīkotā personāla statūtu 49. panta 2. punkta b) apakšpunktu un līdz ar to saskaņā ar Konvencijas 25. panta 2. punktu. Pamatojoties uz šo aprēķinu, var pamatoti uzskatīt, ka neiespējamība no Anglijas un Velsas norīkotajiem pedagogiem piekļūt “post-threshold pay scale” viena pati gadā no Savienības budžeta rada papildu izmaksas, kas ir mērāmas no EUR 500000 līdz EUR 1000000 apmērā.
Komisija uzsver, ka tā neprasa, lai no Anglijas un Velsas norīkotie pedagogi automātiski varētu piekļūt augstākai algas skalai, kāda ir paredzēta “post-threshold teacher”, “advanced teacher” un “excellent teacher”, un progresēt pa to vai saņemt “teaching and learning responsibility payments”. Tā ierobežo savu prasību ar to, ka šiem pedagogiem ir jābūt tādai pašai iespējai progresēt attiecībā uz algas skalu, kāda ir ikvienam Apvienotajā Karalistē nodarbinātam pedagogam, un ka līdz ar to viņiem ir jābūt it īpaši iespējai piedalīties novērtēšanas procedūrās, kādas ir paredzētas attiecībā uz pieeju šīm skalām.
Saskaņā ar Komisijas apgalvoto dažādu profesionālo standartu un uzdevumu detalizēta analīze, kas piemērojama šīm skalām un šīm prēmijām, liek domāt, ka Eiropas skolās norīkotie pedagogi bieži vien izpilda uzdevumus, kas principā tiem ļauj piekļūt minētajām skalām vai saņemt minētās prēmijas.
Komisija uzskata, ka Apvienotā Karaliste nevar atsaukties uz apgalvotajām tehniskajām grūtībām, lai pamatotu no Konvencijas izrietošo pienākumu neievērošanu. Turklāt tā apšauba, ka šādas grūtības patiešām pastāv vai ka tās nevar tikt atrisinātas, pielietojot ar attiecīgajām interesēm samērīgas pūles.
Runājot, pirmkārt, par norīkoto pedagogu novērtēšanas organizēšanu, tā vispirms norāda, ka novērtējumu piekļūšanai “post-threshold pay scale” veic vietējo skolu vadītāji un ka prima facie nav neviena iemesla, kas kavētu šī uzdevuma uzticēšanu Eiropas skolas direktoram. Turpinājumā šķiet, ka pastāv vairākas izvēles iespējas. Tā, piemēram, Apvienotā Karaliste var nosūtīt inspektorus, kuri pārbauda Eiropas skolu direktoru veiktos vērtējumus, vai nosūtīt ārējos vērtētājus, kas paši veic vērtējumu, vai arī izvēlēties šo abu variantu atbilstošu kombināciju. Visbeidzot, nekas nekavē valsts aģentūras vērtētājus, kas izvērtē valsts kandidātus uz “advanced skills teachers” un “excellent teachers” amatiem, apmeklēt Eiropas skolas, ņemot vērā, ka viņi jau vērtē Aizsardzības ministrijas skolas Vācijā un citās valstīs ārpus Apvienotās Karalistes.
Attiecībā, otrkārt, uz Apvienotās Karalistes argumentu, kas ir balstīts uz to, ka piekļuve augstākām algu skalām ir atkarīga no jaunu amatu izveidošanas, Komisija apstiprina, ka tā tas nav attiecībā uz piekļuvi “post-threshold pay scale”, kurā iekļūšana būtībā nozīmē slēptu vispārējās algas paaugstināšanu. Lai piekļūtu citām augstākām algu skalām, ir jārada darbavieta budžeta izpratnē. Taču nekas nekavē Apvienoto Karalisti piešķirt Izglītības ministrijai atbilstošu skaitu darbavietu “advanced skills teachers” un “excellent teachers” amatos norīkotajiem pedagogiem.
Apvienotā Karaliste noraida argumentu, ka tās politika attiecībā uz norīkotajiem pedagogiem ir pretrunā Konvencijas 12. panta 4. punkta a) apakšpunktam un 25. pantam.
Apvienotā Karaliste uzskata, ka Komisijas prasības ir balstītas uz norīkoto pedagogu nodarbinātības statusa un STPCD paredzēto papildu maksājumu rakstura nepareizu izpratni. Šajā ziņā tā it īpaši uzsver, ka norīkotie pedagogi no Anglijas un Velsas ne vienmēr nāk no valsts subsidētām skolām un līdz ar to pirms norīkošanas uz tiem varēja neattiekties STPCD. Tādējādi STPCD nav uzskatāms par “valsts tiesību aktu” Konvencijas 12. panta izpratnē.
Turklāt no Anglijas un Velsas norīkotie pedagogi apzināti atstāj savu iepriekšējo darba vietu, lai ieņemtu jaunu amatu Eiropas skolā, pamatojoties uz jaunu darba līgumu, kas noslēgts ar Izglītības ministriju. Minētajā līgumā ir skaidri norādīts, ka norīkotais pedagogs nevar prasīt piekļuvi augstākai algas skalai un papildu prēmijām, kādas ir paredzētas STPCD. Līdz ar to minētie pedagogi brīvprātīgi izvēlas ieņemt amatu, uz kuru STPCD neattiecas.
Vispārīgi šī dalībvalsts apgalvo, ka STPCD paredzētā papildu samaksa netiek “garantēta” valsts tiesiskajā regulējumā un nav uzskatāma par “tiesībām” uz paaugstināšanu amatā Konvencijas 12. panta 4. punkta a) apakšpunkta izpratnē. Šie papildu maksājumi netiek piešķirti automātiski, pamatojoties uz darba stāžu, bet ir jāpieprasa un tiek piešķirti saskaņā ar noteiktiem kritērijiem. Turklāt “teaching and learning responsibility payments” un “advanced skills teachers” un “excellent teachers” sistēmai ir iespējama piekļuve tikai tādā gadījumā, ja skola nolemj radīt darbavietas šajā ziņā. Papildu samaksa turklāt nav uzskatāma par “[profesionālo] izaugsmi” minētā panta izpratnē, jo pedagogi, kuriem tiek piešķirta šāda samaksa, saglabā “pedagoga” statusu un viņiem netiek piešķirts augstākas pakāpes statuss.
Apvienotā Karaliste apgalvo, ka, ja norīkotajiem pedagogiem būtu tiesības saņemt papildu samaksu, vienlaikus neesot pienākumam uzņemties ar to saistīto papildu atbildību, tas radītu diskrimināciju attiecībā pret valsts pedagogiem. Apvienotā Karaliste apstrīd it īpaši apgalvojumu, ka norīkotie pedagogi atbilst kritērijiem, kas ļauj saņemt papildu samaksu. Tā apgalvo, ka nepastāv reāla līdzvērtība starp Eiropas skolu pedagogiem un Apvienotās Karalistes subsidēto skolu pedagogiem.
Šāda diskriminācija izrietētu arī no fakta, ka Eiropas skolas pedagogu profesionālās darbības kontrole nav tik precīza un stingra kā valsts līmenī paredzētais kontroles mehānisms. Komisijas piedāvātais risinājums sūtīt inspektorus no Apvienotās Karalistes uz Eiropas skolām nav pietiekams, lai nodrošinātu līdzvērtību šajā ziņā.
Visbeidzot, runājot par Konvencijas 25. pantu, Apvienotā Karaliste apgalvo, ka, pat ja izrādītos, ka tā nepareizi interpretēja šīs Konvencijas 12. panta 4. punkta a) apakšpunkta pēdējo teikumu, no tā netiktu un tā neizrietētu Savienības budžetam nodarīti zaudējumi. Protams, ir iespējams, ka daži pedagogi, kas ir norīkoti vai nosūtīti no Anglijas un Velsas strādāt Eiropas skolās, nākotnē varētu iegūt tiesības saņemt papildu samaksu, ja viņi iesniegs atbilstošu pieteikumu un tas tiks apstiprināts. Tomēr, ciktāl šo tiesību piešķiršana ir atkarīga no katra pedagoga individuāla vērtējuma, neviens no šiem pedagogiem nevarētu to pašreiz pieprasīt. Līdz ar to Apvienotā Karaliste uz šo brīdi ir izpildījusi savu pienākumu izmaksāt pilnu algu, uz kādu šiem pedagogiem ir tiesības.
Tiesas vērtējums
Komisija būtībā pārmet Apvienotajai Karalistei, ka tā nav nodrošinājusi, ka darbam Eiropas skolās no Anglijas un Velsas nosūtītie vai norīkotie pedagogi saglabā profesionālās izaugsmes un pensionēšanās tiesības, kas garantētas viņu valsts tiesību aktos, atbilstoši Konvencijas 12. panta 4. punkta a) apakšpunkta pēdējam teikumam, un līdz ar to nav saglabājusi minētajiem pedagogiem maksāto algojumu, neievērojot šīs konvencijas 25. panta 1. punktu
Lai novērtētu šī iebilduma pamatotību, vispirms ir jānoskaidro, vai STPCD attiecībā uz šiem pedagogiem ir uzskatāms par “valsts tiesību aktu” šīs Konvencijas 12. panta 4. punkta a) apakšpunkta pēdējā teikuma izpratnē.
Šajā ziņā ir jākonstatē, ka, kaut arī Konvencijas dalībvalstis, kā ir atgādināts Konvencijas preambulas trešajā apsvērumā, ir pilnībā atbildīgas par to izglītības sistēmu organizāciju, tās tomēr nevar atsaukties uz šīs sistēmas īpašām iezīmēm, lai izvairītos no šajā Konvencijā paredzētajiem pienākumiem un lai atņemtu pedagogiem, ko tās nosūta vai norīko darbā Eiropas skolā, minētās Konvencijas 12. panta 4. punkta a) apakšpunkta pēdējā teikumā paredzēto aizsardzību.
Tomēr tieši tādas būtu sekas argumentam, ko aizstāv Apvienotā Karaliste un saskaņā ar kuru STPCD nav uzskatāms par valsts tiesību aktu minētās tiesību normas izpratnē attiecībā uz pedagogiem no Anglijas un Velsas. Saskaņā ar šo argumentāciju, ņemot vērā šīs dalībvalsts izglītības sistēmas īpatnības, attiecībā uz šo sistēmu vienkārši nepastāv valsts tiesību normas.
Turklāt jāuzsver, ka STPCD ir obligāts visām Anglijā un Velsā subsidētajām skolām un ka vairākums šajā teritorijā strādājošo pedagogu patiešām ir nodarbināti šādā skolā, bet arī tas, ka pat lielā daļā nesubsidēto skolu tiek pilnībā vai daļēji piemērots STPCD. Šajā ziņā Komisija, kurai šajā jautājumā neiebilst arī Apvienotā Karaliste, norāda, ka nesubsidētās skolas, kurās STPCD tiek piemērots tikai daļēji, faktiski izmanto tajā paredzētos nosacījumus kā minimumu, pievienojot papildu priekšrocības, un ka patiesībā STPCD tiek piemērots 90 % no visiem šajā dalībvalstī nodarbinātajiem pedagogiem.
Turklāt tipveida darba līgums, kādu darbam Eiropas skolās no Anglijas un Velsas nosūtītie vai norīkotie pedagogi paraksta ar Izglītības ministriju šīs nosūtīšanas vai norīkošanas nolūkā, paredz, ka ikmēneša algas šiem pedagogiem tiek noteiktas saskaņā ar STPCD paredzētajām algu skalām un ka tiek izmaksāts valsts līmenī apspriestais algas ikgadējais palielinājums, kāds piemērojams saskaņā ar STPCD. Tādējādi ir skaidrs, ka pat minēto pedagogu darba nosacījumus daļēji regulē STPCD un ka ar minēto līgumu tiek izslēgta STPCD piemērošana tikai selektīvā veidā un attiecībā it īpaši uz piekļuvi augstākai algu skalai un papildu pabalstam.
Jākonstatē, ka šādos apstākļos STPCD attiecībā uz pedagogiem no Anglijas un Velsas ir uzskatāms par valsts tiesību aktu Konvencijas 12. panta 4. punkta a) apakšpunkta pēdējā teikuma izpratnē.
Attiecībā uz Apvienotās Karalistes argumentu, saskaņā ar kuru tai nevar noteikt pienākumu piešķirt STPCD paredzētās profesionālās izaugsmes tiesības visiem pedagogiem, kurus tā nosūta vai norīko darbā Eiropas skolās, ņemot vērā, ka tikai daļa no viņiem pirms nosūtīšanas vai norīkošanas bija nodarbināti subsidētā skolā Anglijā vai Velsā, ir jāatzīmē, ka Komisija šajā prasībā apgalvo, ka minētās STPCD paredzētās tiesības būtu jāpiemēro nevis visiem no šīs dalībvalsts nosūtītajiem vai norīkotajiem pedagogiem, bet tikai pedagogiem no Anglijas un Velsas. Līdz ar to faktam, ka STPCD nav piemērojams pedagogiem, kas ir nodarbināti Skotijas skolās, šajā ziņā nav nozīmes.
Vispār, ciktāl ne tikai subsidētās skolas Anglijā vai Velsā, bet arī liela daļa nesubsidēto skolu pilnībā vai daļēji piemēro STPCD, var pieņemt, ka lielākā daļa darbam Eiropas skolās no Anglijas un Velsas nosūtītajiem vai norīkotajiem pedagogiem pirms viņu nosūtīšanas vai norīkošanas piemēroja STPCD paredzētos nosacījumus. Pat ja izrādīsies, ka uz dažiem no šiem pedagogiem neattiecas STPCD tāpēc, ka agrāk viņa tika nodarbināti vai nu nesubsidētā skolā, kas izvēlējās nepiemērot STPCD, vai arī citā skolā, šis apstāklis katrā ziņā nevar pamatot to, ka Apvienotā Karaliste izslēdz, pamatojoties uz tipveida līgumu, kuru pedagogiem ir jāparaksta, lai viņi tiktu nosūtīti vai norīkoti darbā Eiropas skolās, noteiktu STPCD paredzēto priekšrocību piemērošanu attiecībā uz visiem pedagogiem no Anglijas un Velsas.
Turklāt, pretēji Apvienotās Karalistes apgalvotajam, šo izslēgšanu nepamato tikai tas vien, ka minētie pedagogi paraksta šo līgumu brīvprātīgi un pilnībā apzinoties situāciju. Kaut arī tā ir taisnība, ka šiem pedagogiem nekādā ziņā nav pienākuma prasīt tikt nosūtītiem vai norīkotiem darbā Eiropas skolā un viņi var iepazīties ar jaunā darba līguma nosacījumiem, tomēr ir skaidrs, ka šiem pedagogiem nav citas izvēles, kā vien parakstīt minēto līgumu, kura nosacījumus nosaka Izglītības ministrija. Ja Konvencijas 12. panta 4. punkta a) apakšpunkta pēdējam teikumam netiek atņemta lietderīgā iedarbība, tad nevar pamatoti apgalvot, ka šādos apstākļos pedagogi ir apzināti atteikušies no minētajām STPCD paredzētajām priekšrocībām un tiesībām, kas viņiem ir piešķirtas ar šo Konvencijas normu.
Turpinājumā, runājot par to, vai piekļuve augstākām algu skalām, tādām kā “post-threshold pay scale”, kā arī skalām, kas ir piemērojamas “excellent teachers” un “advanced skills teachers”, un piekļuve citiem papildu maksājumiem, tādiem kā STPCD paredzētajiem “teaching and learning responsibility payments”, ir uzskatāma par tiesībām uz [profesionālo] izaugsmi minētās tiesību normas izpratnē, ir jāatgādina, ka šī sprieduma 54. un 55. punktā jau tika konstatēts, ka tiesības saņemt izdevīgāku atalgojumu, šai priekšrocībai neesot saistītai ar cita amata piešķiršanu pedagogam, kā arī tiesības, kas netiek piešķirtas automātiski, pamatojoties uz darba stāžu, bet kuru piešķiršanai pedagogam ir jāpiedalās procedūrās un jāatbilst noteiktiem kritērijiem, arī ir uzskatāmas par šādām tiesībām.
No minētā izriet, ka Apvienotās Karalistes argumenti, kas ir balstīti uz faktu, ka pedagogi, attiecībā uz kuriem ir piemērojamas šīs algu skalas un maksājumi, saglabā savu amatu un ka viņiem ir jāpiesaka sava dalība šādās procedūrās, ir jānoraida. Turklāt Komisija apgalvo nevis to, ka no Anglijas un Velsas nosūtītajiem vai norīkotajiem pedagogiem ir automātiski jāsaņem tiesības piekļūt minētajām skalām un tiesības uz minētajiem maksājumiem, bet ka viņiem ir jābūt piekļuvei tiem saskaņā ar tādiem pašiem nosacījumiem, kādi tiek piemēroti Anglijas un Velsas pedagogiem, uz kuriem attiecas STPCD.
Kaut arī Apvienotā Karaliste apgalvo, ka nosūtītie vai norīkotie pedagogi principā nevar izpildīt profesionālās darbības kritērijus, uz kuriem pamatojoties tiek piešķirta piekļuve šīm skalām, kā arī noteikta papildu atbildība saistībā ar noteiktu šo skalu un maksājumu piemērošanu, ir jāatzīmē, ka Komisija veica šo kritēriju un pienākumu detalizētu analīzi, ticami paskaidrojot, ka liels skaits minēto pedagogu izpilda šos kritērijus un ir uzņēmušies līdzvērtīgu atbildību Eiropas skolās.
Šo analīzi un paskaidrojumus neapšauba Apvienotās Karalistes izvirzītie konkrētie argumenti, atbilstoši kuriem būtībā nepastāv reāla līdzvērtība starp Eiropas skolu pedagogu situāciju un valsts pedagogu situāciju. Šāds apgalvojums ir pretrunā Norīkotā personāla statūtu 10. pantam, kurā ir prasīts, ka nosūtītajiem vai norīkotajiem pedagogiem ir jābūt atbilstošai kvalifikācijai un jāatbilst nosacījumiem, kādi nepieciešami līdzvērtīga darba izpildei viņu izcelsmes valstī. Turklāt, ciktāl minētie Apvienotās Karalistes argumenti ir balstīti uz koncepciju, ka pēc definīcijas minētie pedagogi šīs normas nevar izpildīt un nevar uzņemties minēto atbildību, ņemot vērā to, ka Eiropas skolas nedarbojas tāpat kā subsidētās skolas Anglijā vai Velsā, ar tiem nav ievērots Eiropas skolu īpašais statuss un sui generis raksturs.
Pretrunā Apvienotās Karalistes apgalvotajam ir tas, ka darbam Eiropas skolās no Anglijas un Velsas nosūtīto vai norīkoto pedagogu piekļuve minētajām algu skalām un minētajiem papildu maksājumiem neradītu diskrimināciju, kas negatīvi ietekmētu valsts pedagogus tāpēc, ka nebūtu iespējams nodrošināt tikpat precīzu un stingru šo pedagogu darba kontroli, kāda tiek īstenota valsts līmenī. Kā atzīmē ģenerāladvokāts savu secinājumu 87.–90. punktā, šim argumentam trūkst pamatojuma, ciktāl pastāv pilnībā iespējami risinājumi šādas kontroles nodrošināšanai. Turklāt Apvienotā Karaliste nepaskaidroja iemeslus, kāpēc tā uzskata, ka Komisijas piedāvātās dažādās izvēles iespējas šajā ziņā neļautu iegūt apmierinošu rezultātu, bet ļautu vien apstiprināt, ka nepietika ar to vien, ka valsts inspektori tika nosūtīti uz Eiropas skolām.
Apvienotā Karaliste tāpat apgalvo, ka vairākiem pedagogiem Anglijas un Velsas subsidētajās skolās nav piekļuves algu skalām, kādas ir paredzētas “excellent teachers” un “advanced skills teachers”, vai arī piekļuve “teaching and learning responsibility payments”, jo viņu skolās netika radīta neviena vai tika radīts ļoti maz tādu darbavietu, kas dod tiesības piekļūt šādām algu skalām un maksājumiem. Tomēr šis fakts nepamato piekļuves liegšanu šīm algu skalām un šiem maksājumiem visiem no Anglijas un Velsas darbam Eiropas skolās nosūtītajiem vai norīkotajiem pedagogiem.
Turklāt, atbildot uz Komisijas lūgumu ierīkot Eiropas skolās tādu šo darbavietu skaitu, kāds ir proporcionāls Anglijā un Velsā pastāvošajam skaitam, Apvienotā Karaliste neapstrīdēja, ka šāda ierīkošana ir faktiski iespējama, bet norādīja, ka Eiropas skolās ierīkoto darbavietu skaits būtu ļoti niecīgs vai pat šādas darbavietas vispār netiktu ierīkotas un ka šādos apstākļos būtu grūti noteikt Eiropas skolas, kurām patiešām ir jāpiešķir šādas darbavietas. Tomēr šādas praktiskas grūtības saistībā ar darbavietu, kas dotu tiesības piekļūt minētajām skalām un saņemt minētos maksājumus, skaita paplašināšanu nevar pamatot pilnīgs atteikums šādu darbavietu ierīkošanai Eiropas skolās. Turklāt ir skaidrs, ka saskaņā ar Konvencijas 12. panta 4. punkta a) apakšpunkta priekšpēdējo teikumu Padome varētu palīdzēt Apvienotajai Karalistei atrisināt šīs grūtības, lai tostarp identificētu Eiropas skolās darbavietas, kas paredzētas “excellent teachers” un “advanced skills teachers”.
No iepriekš minētā izriet, ka piekļuve izdevīgāku algu skalām, tādām kā “post-threshold pay scale”, kā arī skalām, kas tiek piemērotas “excellent teachers” un “advanced skills teachers”, kā arī piekļuve citiem papildu maksājumiem, tādiem kā STPCD paredzētajiem “teaching and learning responsibility payments”, ir uzskatāma par tiesībām uz [profesionālo] izaugsmi Konvencijas 12. panta 4. punkta a) apakšpunkta pēdējā teikuma izpratnē, kuru ievērošana ir jānodrošina Apvienotajai Karalistei par labu pedagogiem, kuri no Anglijas un Velsas ir norīkoti strādāt Eiropas skolās. Turklāt, tā kā piekļuve šādām skalām un šādiem maksājumiem tieši ietekmē pensijas summu, uz kādu šie pedagogi var pretendēt, tā ietver arī valsts tiesību aktos garantētās tiesības uz pensiju minētās tiesību normas izpratnē.
Visbeidzot attiecībā uz jautājumu par to, vai Apvienotā Karaliste pareizi piemēro Konvencijas 25. panta 1. punktu, ir jāatgādina, ka šī tiesību norma uzliek pienākumu dalībvalstīm veikt ieguldījumu Eiropas skolu budžetā, turpinot maksāt algas pedagogiem, ko tā norīko vai nosūta strādāt šajās skolās. Saskaņā ar šī paša panta 2. punktu, skatot to kopā ar Norīkotā personāla statūtu 49. pantu, Savienība veic ieguldījumu minētajā budžetā, Eiropas skolām veicot piemaksu. Šajā ziņā Komisija, kurai šajā jautājumā Apvienotā Karaliste neiebilst, izklāstīja skaitļus, kas ticamā veidā pierādīja, ka pedagogu, kuri no Anglijas un Velsas ir nosūtīti vai norīkoti strādāt Eiropas skolā, algu iesaldēšana nozīmēja, ka Savienībai bija jāveic augstākas Eiropas skolu piemaksas šiem pedagogiem, kas palielināja Savienības ikgadējo iemaksu minēto skolu budžetā.
Šādu secinājumu neapšauba Apvienotās Karalistes arguments, ka piekļuve augstāku algu skalām un papildu maksājumiem ir atkarīga no katra pedagoga individuālā vērtējuma, kas vēl nav veikts attiecībā uz pedagogiem, kuri no Anglijas un Velsas ir norīkoti strādāt Eiropas skolās. Ar šo argumentu tiek skaidri ignorēts fakts, ka, pirmkārt, šādi vērtējumi vēl nav veikti tikai tāpēc, ka šie pedagogi tiek sistemātiski izslēgti no piekļuves minētajām skalām un maksājumiem, un, otrkārt, var pamatoti uzskatīt, ka, ja šāda izslēgšana nebūtu notikusi, dažiem no šiem pedagogiem jau būtu faktiski piešķirta piekļuve šīm skalām un maksājumiem.
No minētā izriet, ka, ciktāl fakts, ja Apvienotā Karaliste būtu pareizi interpretējusi un piemērojusi Konvencijas 12. panta 4. punkta a) apakšpunkta pēdējo teikumu, nozīmētu, ka šī dalībvalsts būtu veikusi lielāku iemaksu Eiropas skolu budžetā, pastāv vismaz netieša saikne starp minētās Konvencijas 12. panta 4. punkta a) apakšpunkta pārkāpumu un 25. panta 1. punktā paredzētā dalībvalstu pienākuma neizpildi, un Apvienotā Karaliste šo saikni neapšauba. Līdz ar to, kavējot minētos pedagogus pieteikties uz vienu no augstākas algas skalām un saņemt “teaching and learning responsibility payments”, Apvienotā Karaliste nav ievērojusi arī Konvencijas 25. panta 1. punktu.
Ņemot vērā visus iepriekš minētos apsvērumus, ir jākonstatē, ka, liedzot pedagogiem, kas no Anglijas un Velsas ir norīkoti strādāt Eiropas skolās, viņu nosūtīšanas vai norīkošanas laikā piekļuvi izdevīgāku algu skalām, it īpaši tām, kas ir zināmas kā “threshold pay”, “excellent teacher system” vai “advanced skills teachers”, un piekļuvi citiem STPCD paredzētiem papildu maksājumiem, tādiem kā “teaching and learning responsibility payments”, Apvienotā Karaliste ir nepareizi piemērojusi Konvencijas 12. panta 4. punkta a) apakšpunktu un 25. panta 1. punktu.
Par tiesāšanās izdevumiem
Saskaņā ar Reglamenta 69. panta 2. punktu lietas dalībniekam, kam spriedums ir nelabvēlīgs, piespriež atlīdzināt tiesāšanās izdevumus, ja to ir prasījis lietas dalībnieks, kam spriedums ir labvēlīgs. Tā kā Komisija ir prasījusi piespriest Apvienotajai Karalistei atlīdzināt tiesāšanās izdevumus un tā kā šai dalībvalstij spriedums ir nelabvēlīgs, jāpiespriež Apvienotajai Karalistei atlīdzināt tiesāšanās izdevumus.
Ar šādu pamatojumu Tiesa (pirmā palāta) nospriež:
gada 21. jūnija Konvencijas, ar ko nosaka Eiropas skolu statūtus, 12. panta 4. punkta a) apakšpunkta pēdējais teikums ir jāinterpretē tādējādi, ka tas uzliek šīs Konvencijas dalībvalstīm pienākumu nodrošināt, ka norīkošanas vai nosūtīšanas laikā pedagogiem, kas norīkoti vai nosūtīti strādāt Eiropas skolās, ir tādas pašas karjeras attīstības un pensionēšanās tiesības, kādas ir dalībvalstī nodarbinātajiem pedagogiem saskaņā ar izcelsmes dalībvalsts tiesisko regulējumu;
liedzot pedagogiem, kas no Anglijas un Velsas ir norīkoti strādāt Eiropas skolās, viņu nosūtīšanas vai norīkošanas laikā piekļuvi izdevīgāku algu skalām, it īpaši tām, kas ir zināmas kā “threshold pay”, “excellent teacher system” vai “advanced skills teachers”, un piekļuvi citiem STPCD paredzētiem papildu maksājumiem, tādiem kā “teaching and learning responsibility payments”, Apvienotā Karaliste ir nepareizi piemērojusi Konvencijas 12. panta 4. punkta a) apakšpunktu un 25. panta 1. punktu;
Lielbritānijas un Ziemeļīrijas Apvienotā Karaliste atlīdzina tiesāšanās izdevumus.
[Paraksti]
“LESD 267. pants — Tiesas nolēmuma atcelšana — Lietas nodošana atpakaļ attiecīgajai tiesai — Pienākums ievērot lēmumu par atcelšanu — Lūgums sniegt prejudiciālu nolēmumu — Iespējamība — Vide — Orhūsas konvencija — Direktīva 85/337/EEK — Direktīva 96/61/EK — Sabiedrības līdzdalība lēmumu pieņemšanā — Atkritumu poligona būvniecība — Lūgums izsniegt atļauju — Komercnoslēpums — Dokumenta nepaziņošana sabiedrībai — Ietekme uz lēmuma par atkritumu poligona izveides atļaušanu spēkā esamību — Trūkumu novēršana — Projekta ietekmes uz vidi novērtēšana — Galīgais atzinums, kas pieņemts pirms dalībvalsts pievienošanās Savienībai — Direktīvas 85/337 piemērošana laikā — Vēršanās tiesā — Pagaidu pasākumi — Izpildes apturēšana — Apstrīdētā lēmuma atcelšana — Tiesības uz īpašumu — Aizskārums”
Lieta C-416/10
par lūgumu sniegt prejudiciālu nolēmumu atbilstoši LESD 267. pantam, ko Najvyšší súd Slovenskej republiky (Slovākija) iesniedza ar lēmumu, kas pieņemts 2010. gada 17. augustā un kas Tiesā reģistrēts 2010. gada 23. augustā, tiesvedībā
Jozef Križan ,
Katarína Aksamitová ,
Gabriela Kokošková ,
Jozef Kokoška ,
Martina Strezenická ,
Jozef Strezenický ,
Peter Šidlo ,
Lenka Šidlová ,
Drahoslava Šidlová ,
Milan Šimovič ,
Elena Šimovičová ,
Stanislav Aksamit ,
Tomáš Pitoňák ,
Petra Pitoňáková ,
Mária Križanová ,
Vladimír Mizerák ,
Ľubomír Pevný ,
Darina Brunovská ,
Mária Fišerová ,
Lenka Fišerová ,
Peter Zvolenský ,
Katarína Zvolenská ,
Kamila Mizeráková ,
Anna Konfráterová ,
Milan Konfráter ,
Michaela Konfráterová ,
Tomáš Pavlovič ,
Jozef Krivošík ,
Ema Krivošíková ,
Eva Pavlovičová ,
Jaroslav Pavlovič ,
Pavol Šipoš ,
Martina Šipošová ,
Jozefína Šipošová ,
Zuzana Šipošová ,
Ivan Čaputa ,
Zuzana Čaputová ,
Štefan Strapák ,
Katarína Strapáková ,
František Slezák ,
Agnesa Slezáková ,
Vincent Zimka ,
Elena Zimková ,
Marián Šipoš ,
Mesto Pezinok
pret
Slovenská inšpekcia životného prostredia ,
piedaloties
Ekologická skládka as .
TIESA (virspalāta)
šādā sastāvā: priekšsēdētājs V. Skouris [V. Skouris], priekšsēdētāja vietnieks K. Lēnartss [K. Lenaerts], palātu priekšsēdētāji A. Ticano [A. Tizzano], M. Ilešičs [M. Ilešič], L. Bejs Larsens [L. Bay Larsen] (referents), J. Malenovskis [J. Malenovský], tiesneši E. Borgs Bartets [A. Borg Barthet], Ž. K. Bonišo [J.-C. Bonichot], K. Toadere [C. Toader], Ž. Ž. Kāzels [J.-J. Kasel] un M. Safjans [M. Safjan],
ģenerāladvokāte J. Kokote [J. Kokott],
sekretāre S. Stremholma [C. Strömholm], administratore,
ņemot vērā rakstveida procesu un 2012. gada 17. janvāra tiesas sēdi,
ņemot vērā apsvērumus, ko sniedza:
Jozef Križan, Katarína Aksamitová, Gabriela Kokošková, Jozef Kokoška, Martina Strezenická, Jozef Strezenický, Peter Šidlo, Lenka Šidlová, Drahoslava Šidlová, Milan Šimovič, Elena Šimovičová, Stanislav Aksamit, Tomáš Pitoňák, Petra Pitoňáková, Mária Križanová, Vladimír Mizerák, Ľubomír Pevný, Darina Brunovská, Mária Fišerová, Lenka Fišerová, Peter Zvolenský, Katarína Zvolenská, Kamila Mizeráková, Anna Konfráterová, Milan Konfráter, Michaela Konfráterová, Tomáš Pavlovič, Jozef Krivošík, Ema Krivošíková, Eva Pavlovičová, Jaroslav Pavlovič, Pavol Šipoš, Martina Šipošová, Jozefína Šipošová, Zuzana Šipošová, Ivan Čaputa, Zuzana Čaputová, Štefan Strapák, Katarína Strapáková, František Slezák, Agnesa Slezáková, Vincent Zimka, Elena Zimková un Marián Šipoš vārdā – T. Kamenec un Z. Čaputová, advokáti,
Mesto Pezinok vārdā – J. Ondruš un K. Siváková, advokáti,
Slovenská inšpekcia životného prostredia vārdā – L. Fogaš, advokát,
Ekologická skládka as vārdā – P. Kováč, advokát,
Slovākijas valdības vārdā – B. Ricziová, pārstāve,
Čehijas Republikas valdības vārdā – M. Smolek un D. Hadroušek, pārstāvji,
Francijas valdības vārdā – S. Menez, pārstāvis,
Austrijas valdības vārdā – C. Pesendorfer, pārstāve,
Eiropas Komisijas vārdā – P. Oliver un A. Tokár, pārstāvji,
noklausījusies ģenerāladvokātes secinājumus 2012. gada 19. aprīļa tiesas sēdē,
pasludina šo spriedumu.
Spriedums
Lūgums sniegt prejudiciālu nolēmumu ir par to, kā interpretēt Konvenciju par pieeju informācijai, sabiedrības dalību lēmumu pieņemšanā un iespēju griezties tiesu iestādēs saistībā ar vides jautājumiem, kas parakstīta Orhūsā 1998. gada 25. jūnijā un Eiropas Kopienu vārdā apstiprināta ar Padomes 2005. gada 17. februāra Lēmumu 2005/370/EK (OV L 124, 1. lpp.; turpmāk tekstā – “Orhūsas konvencija”), LESD 191. panta 1. un 2. punktu un 267. pantu, Padomes 1985. gada 27. jūnija Direktīvu 85/337/EEK par dažu sabiedrisku un privātu projektu ietekmes uz vidi novērtējumu (OV L 175, 40. lpp.), kas grozīta ar Eiropas Parlamenta un Padomes 2003. gada 26. maija Direktīvu 2003/35/EK (OV L 156, 17. lpp.; turpmāk tekstā – “Direktīva 85/337”), kā arī Padomes 1996. gada 24. septembra Direktīvu 96/61/EK par piesārņojuma integrētu novēršanu un kontroli (OV L 257, 26. lpp.), kas grozīta ar Eiropas Parlamenta un Padomes 2006. gada 18. janvāra Regulu (EK) Nr. 166/2006 (OV L 33, 1. lpp.; turpmāk tekstā – “Direktīva 96/61”).
Šis lūgums ir iesniegts saistībā ar tiesvedību starp J. Križan un 43 citiem prasītājiem – fiziskām personām, Pezinokas pilsētas iedzīvotājiem, kā arī Mesto Pezinok (Pezinokas pilsēta) un Slovenská inšpekcia životného prostredia (Slovākijas Vides inspekcija; turpmāk tekstā – “inšpekcia”) par administratīvās iestādes lēmumu, ar kuriem Ekologická skládka as (turpmāk tekstā – “Ekologická skládka”), personai, kas iestājusies pamatlietā, atļauts būvēt un apsaimniekot atkritumu poligonu, tiesiskumu.
Atbilstošās tiesību normas
Starptautiskās tiesības
Orhūsas konvencijas 6. panta ar nosaukumu “Sabiedrības dalība lēmumu pieņemšanā par īpašām darbībām” 1., 2., 4. un 6. punktā ir noteikts:
“1.   Katra Puse:
piemēro šā panta noteikumus attiecībā uz lēmumiem par to, vai atļaut veikt ierosinātās darbības, kas uzskaitītas I pielikumā;
Ieinteresēto sabiedrību savlaicīgi un efektīvi, attiecīgi ar publisku paziņojumu vai individuāli, informē par vides lēmumu pieņemšanas procedūras sākšanu, inter alia, par:
paredzēto procedūru, tostarp – ja šādu informāciju ir iespējams sniegt – norādot:
valsts iestādi, kurā var iegūt attiecīgo informāciju un kurā sabiedrības vērtēšanai nodota attiecīgā informācija;
Katra Puse nodrošina sabiedrības dalību jau procesa sākumā, kad vēl ir iespējami jebkādi risinājumi un kad var īstenot faktisku sabiedrības dalību procesā.
Katra Puse prasa, lai kompetentās valsts iestādes – bez maksas, tiklīdz tas ir iespējams un pamatojoties uz attiecīgu lūgumu, ja to paredz attiecīgās valsts tiesību akti – ieinteresētajai sabiedrības daļai izpētes nolūkā nodrošina pieeju visai šajā pantā minētajai informācijai, kas attiecas uz lēmumu pieņemšanu un ir pieejama sabiedrības dalības procesā, neierobežojot Pušu tiesības atteikties izpaust noteiktu informāciju saskaņā ar [tostarp] 4. panta [4. punktu].
”
Šīs pašas konvencijas 9. panta ar nosaukumu “Iespēja griezties tiesu iestādēs” 2. un 4. punktā ir paredzēts:
“2.   Katra Puse saskaņā ar attiecīgās valsts tiesību aktiem nodrošina to, ka ieinteresētās sabiedrības pārstāvjiem
ir iespēja pārskatīšanas nolūkā griezties tiesā un/vai kādā citā neatkarīgā un objektīvā institūcijā, kas noteikta likumā, lai – pamatojoties uz materiāliem vai procesuāliem aspektiem – apstrīdētu jebkura tāda lēmuma, darbības vai bezdarbības likumību, uz ko attiecas 6. panta noteikumi, ja šāda apstrīdēšana paredzēta attiecīgās valsts tiesību aktos, kā arī neskarot šā panta 3. punktu un citus attiecīgus šīs konvencijas noteikumus.
Turklāt, neskarot 1. punktu, šā panta 1., 2. un 3. punktā minētajām procedūrām ir jānodrošina pamatoti un efektīvi tiesiskie līdzekļi, tostarp, vajadzības gadījumā, atbrīvošana no amata, un tām ir jābūt taisnīgām, objektīvām un ātrām, kā arī saistītām ar nelielām izmaksām. ”
Orhūsas konvencijas I pielikuma 5. punktā saistībā ar tās 6. panta 1. punkta a) apakšpunktā paredzētajām darbībām ir noteikts:
“Atkritumu apsaimniekošana:
atkritumu izgāztuves, kas var uzņemt vairāk kā 10 tonnas dienā vai kuru kopējā jauda pārsniedz 25000 tonnas, izņemot inerto atkritumu izgāztuves.”
Savienības tiesības
Direktīva 85/337
Direktīvas 85/337 1. panta 2. punktā “piekrišanas” jēdziens ir definēts kā “kompetentās iestādes vai iestāžu lēmums, kas piešķir attīstītājam tiesības turpināt projektu”.
Minētās direktīvas 2. pants ir formulēts šādi:
“1.   Dalībvalstis nosaka visus vajadzīgos pasākumus, lai nodrošinātu, ka, pirms tiek dota piekrišana, tos projektus, kuriem var būt būtiska ekoloģiskā ietekme inter alia to rakstura, izmēra vai atrašanās vietas dēļ, pakļauj novērtējumam attiecībā uz to ietekmi. Šie projekti ir noteikti 4. pantā.
Ekoloģiskās ietekmes novērtējumu var iekļaut dalībvalstīs pastāvošajā projektu apstiprināšanas procedūrā vai, ja tas neizdodas, citā procedūrā, vai procedūrā, kas jāizveido, lai īstenotu šīs direktīvas mērķus.
”
Direktīva 96/61
Direktīvas 96/61 preambulas 23. apsvērumā ir noteikts:
“ lai informētu sabiedrību par iekārtu ekspluatāciju un to iespējamo ietekmi uz vidi, kā arī lai nodrošinātu atļauju izsniegšanas kārtības pārredzamību visā Kopienā, sabiedrībai pirms jebkura lēmuma pieņemšanas ir jābūt pieejamai informācijai par iesniegtajiem pieteikumiem atļauju saņemšanai jaunām iekārtām .”
Minētās direktīvas 1. pantā ar nosaukumu “Mērķis un darbības joma” ir noteikts:
“Šīs direktīvas mērķis ir panākt tāda piesārņojuma integrētu novēršanu un kontroli, ko rada I pielikumā minētās darbības. Tā nosaka pasākumus, kas paredzēti, lai novērstu vai – gadījumos, kad novēršana nav iespējama – samazinātu tās emisijas gaisā, ūdenī un zemē, kuras rodas no iepriekš minētajām darbībām, tostarp arī pasākumus, kas attiecas uz atkritumiem, lai sasniegtu augstu vides aizsardzības līmeni kopumā, neierobežojot Direktīvas 85/337/EEK noteikumus un citus attiecīgus Kopienas noteikumus.”
Šīs pašas direktīvas 15. pantā ar nosaukumu “Pieeja informācijai un sabiedrības iesaistīšanās atļauju izsniegšanas procedūrā” ir paredzēts:
“1.   Dalībvalstis nodrošina, ka attiecīgajai sabiedrības daļai laikus tiek dotas reālas iespējas piedalīties procedūrā, kas skar:
atļaujas izsniegšanu jaunai iekārtai,
Šādas līdzdalības gadījumā piemēro procedūru, kas izklāstīta V pielikumā.
[Tostarp 1. punktu] piemēro, ievērojot [Padomes 1990. gada 7. jūnija] Direktīvas 90/313/EEK [par brīvu piekļuvi vides informācijai (OV L 158, 56. lpp.)] 3. panta 2. un 3. punktā noteiktos ierobežojumus.
”
Direktīvas 96/61 15.a pants ar nosaukumu “Iespēja vērsties tiesās” ir formulēts šādi:
“Dalībvalstis nodrošina, ka saskaņā ar valsts tiesību sistēmu attiecīgās sabiedrības daļas locekļiem:
ir iespēja pārskatīšanas kārtībā ierosināt lietu tiesā vai citā neatkarīgā un objektīvā struktūrā, kas izveidota ar tiesību aktiem, lai apstrīdētu tādu lēmumu, darbību vai bezdarbības būtības vai procesuālo likumību, uz kuru attiecas šīs direktīvas noteikumi par sabiedrības līdzdalību.
Visām šīm procedūrām jābūt godīgām, taisnīgām, laicīgām un ne pārmērīgi dārgām.
”
Direktīvas 96/61 I pielikuma ar nosaukumu “Direktīvas 1. pantā minēto rūpniecisko darbību veidi” 5.4. punktā ir atsauce uz “atkritumu poligoniem, kuros dienā apglabā vairāk par 10 tonnām un kuru kopējā ietilpība ir lielāka par 25000 tonnu, izņemot inerto atkritumu poligonus”.
Šīs pašas direktīvas V pielikumā ar nosaukumu “Sabiedrības līdzdalība lēmumu pieņemšanā” tostarp ir paredzēts:
“1.
Pēc iespējas agrīnākā lēmuma pieņemšanas stadijā vai, vēlākais, tiklīdz pamatoti iespējams šādu informāciju sniegt, sabiedrību informē (ar publisku paziņojumu vai citā piemērotā veidā, piemēram, elektroniskajos sabiedrības saziņas līdzekļos, ja tie ir pieejami) par šādiem jautājumiem:
sīkāka informācija par kompetentajām iestādēm, kas atbild par lēmuma pieņemšanu un kurās var saņemt attiecīgu informāciju, un kam var iesniegt atsauksmes vai jautājumus, kā arī atsauksmju vai jautājumu iesniegšanas termiņš;
norāde uz attiecīgās informācijas pieejamības laiku un vietu vai veidu;
.”
Direktīva 2003/4/EK
Eiropas Parlamenta un Padomes 2003. gada 28. janvāra Direktīvas 2003/4/EK par vides informācijas pieejamību sabiedrībai un par Direktīvas 90/313/EEK atcelšanu (OV L 41, 26. lpp.) preambulas 16. apsvērums ir formulēts šādi:
“Tiesības iegūt informāciju paredz, ka informācijas publiskums ir vispārējs noteikums un ka publiskās institūcijas drīkst noraidīt pieprasījumu pēc vides informācijas tikai īpašos un skaidri noteiktos gadījumos. Atteikuma iemeslus nedrīkst tulkot paplašināti, turklāt sabiedrības ieguvums informācijas publiskošanas gadījumā jāizvērtē attiecībā pret ieguvumu atteikuma gadījumā. Atteikuma iemesli jāpaskaidro informācijas pieprasītājam šajā direktīvā noteiktajā termiņā.”
Šīs direktīvas 4. panta 2. un 4. punktā tostarp ir noteikts:
“2.   Dalībvalstis var paredzēt, ka vides informācijas pieprasījumu noraida, ja informācijas izpaušana var kaitēt:
komerciālas vai rūpnieciskas informācijas konfidencialitātei, ja šādu konfidencialitāti paredz valsts vai Kopienu tiesību akti, lai aizsargātu likumīgas saimnieciskas intereses, tostarp sabiedrības intereses, nodrošinot statistikas datu konfidencialitāti un nodokļu slepenību;
[Tostarp 2. punktā] minētā atteikuma iemeslus nedrīkst tulkot paplašināti, katrā konkrētā gadījumā ņemot vērā sabiedrības ieguvumu informācijas izpaušanas gadījumā. Katrā konkrētā gadījumā sabiedrības ieguvumu informācijas izpaušanas gadījumā pretstata ieguvumam atteikuma gadījumā. 
Informācijas pieprasītāja pieprasīto vides informāciju, kas ir publisko institūciju rīcībā vai pieejama tām, sniedz daļēji, ja ir iespējams nodalīt informāciju, uz kuru attiecas 1. punkta d) un e) apakšpunkts vai 2. punkts, no pārējās pieprasītās informācijas.”
Direktīva 2003/35
Direktīvas 2003/35 preambulas 5. apsvērumā ir noteikts, ka, lai Orhūsas konvenciju ratificētu, atbilstīgi jāpieskaņo Savienības tiesību akti.
Slovākijas tiesības
Procesuālie noteikumi
Civilprocesa kodeksa 135. panta 1. punktā ir noteikts:
“ Tiesai ir saistoši arī Ústavný súd Slovenskej republiky [Slovākijas Republikas Konstitucionālās tiesas] vai Eiropas Cilvēktiesību tiesas nolēmumi attiecībā uz pamattiesībām un pamatbrīvībām.”
Likuma Nr. 38/1993 Rec. par Ústavný súd Slovenskej republiky uzbūvi, procesuālajiem noteikumiem un tiesnešu statusu, redakcijā, kas piemērojama pamatlietas faktiem, 56. panta 6. punktā ir paredzēts:
“Ja Ústavný súd Slovenskej republiky atceļ lēmumu, pasākumu vai jebkādu citu spēkā esošu darbību un nodod lietu atpakaļ izskatīšanai, iestādei, kas šajā lietā ir pieņēmusi lēmumu, veikusi pasākumu vai darbības, ir jāpārskata lieta un jāpieņem jauns lēmums. Šī procesa vai tā stadijas laikā tai ir saistošs Ústavný súd Slovenskej republiky sniegtais právny názor [juridiskais viedoklis].”
Noteikumi saistībā ar ietekmes uz vidi novērtējumu, pilsētplānošanas noteikumiem un integrētajām atļaujām
Likums Nr. 24/2006 Rec.
Likuma Nr. 24/2006 Rec. par ietekmes uz vidi novērtējumu, ar kuru tiek grozīti vairāki likumi, redakcijā, kas piemērojama pamatlietas faktiem, 1. panta 1. punktā ir noteikts:
“Ar šo likumu tiek regulēti:
profesionāļu un sabiedrības veikti novērtēšanas procesi saistībā ar iespējamo ietekmi uz vidi
saistībā ar plānotajām darbībām pirms lēmuma pieņemšanas, ar kuru tiek lemts par to īstenošanu, vai pirms attiecībā uz tām tiek izsniegtas atļaujas, piemērojot īpašu tiesisko regulējumu.
”
Šī likuma 37. pantā ir noteikts:
“
Galīgā atzinuma par darbību spēkā esamības termiņš ir trīs gadi, sākot no tā izsniegšanas brīža. Galīgais atzinums saglabā spēkā esamību, ja šī termiņa laikā, piemērojot īpašu tiesisko regulējumu, tiek uzsākta darbības īstenošanas vai atļaujas izsniegšanas procedūra.
Galīgā atzinuma par darbību spēkā esamība var tikt pagarināta par diviem gadiem un termiņu var atjaunot pēc pieteikuma iesniedzēja lūguma, ja viņš iesniedz rakstveida pierādījumu tam, ka plānotā darbība un vietējie apstākļi nav būtiski mainījušies, ka nav radīti nekādi jauni apstākļi saistībā ar darbības novērtēšanas ziņojuma materiāltiesisko saturu un ka nav izstrādātas jaunas tehnoloģijas, kas būtu lietderīgas plānotās darbības realizēšanai. Lēmumu par galīgā atzinuma par darbību spēkā esamības pagarināšanu pieņem kompetentā iestāde.”
Minētā likuma 65. panta 5. punktā ir precizēts:
“Ja galīgais viedoklis tiek sniegts līdz 2006. gada 1. februārim un ja darbības atļaujas izsniegšanas procedūra, kas ir pakļauta vērtēšanai, nav uzsākta, piemērojot īpašu tiesisko regulējumu, tā spēkā esamības pagarināšana jālūdz ministrijai atbilstoši 37. panta 7. punktam.”
Likums Nr. 50/1976 Rec.
Likuma Nr. 50/1976 Rec. par pilsētplānošanas kodeksu, redakcijā, kas piemērojama pamatlietas faktiem, 32. pantā ir noteikts:
“Celtniecības objekta izvietošana, izmaiņas zemes gabala lietošanā un būtisko ar zemi saistīto interešu aizsardzība ir iespējama tikai, pamatojoties uz lēmumu par pilsētplānošanu, kas tiek pieņemts kā
lēmums par celtniecības objekta izvietošanu;
.”
Likums Nr. 245/2003 Rec.
Likuma Nr. 245/2003 Rec. par piesārņojuma integrētu novēršanu un kontroli, ar kuru tiek grozīti vairāki likumi un kurš ir grozīts ar Likumu Nr. 532/2005 (turpmāk tekstā – “Likums Nr. 245/2003”), 8. panta 3. un 4. punktā ir noteikts:
“3)   Ja izsniedz integrētu apsaimniekošanas atļauju, ar kuru vienlaikus ir jāsaņem atļauja jaunu būvdarbu veikšanai vai izmaiņām esošajos būvdarbos, tad procedūras sastāvdaļa ir arī pilsētplānošanas procedūra, grozījumu procedūra pirms būvdarbu pabeigšanas un procedūra labiekārtošanas darbu atļaujas saņemšanai.
Pilsētplānošanas procedūra, darbības ietekmes uz vidi novērtējums un nosacījumu izvirzīšana, lai novērstu nopietnas avārijas rūpniecībā, nav daļa no integrētās atļaujas.”
Šī likuma 11. panta 2. punktā ir precizēts:
“Pieteikumam [par integrēto atļauju] pievieno:
galīgo atzinumu par ietekmes uz vidi novērtējuma procesu, ja tas ir nepieciešams apsaimniekošanai,
pilsētplānošanas lēmumu, ja tā ir jauna apsaimniekošana vai jau esošās apsaimniekošanas paplašināšana .”
Minētā likuma 12. pantā ar nosaukumu “Procedūras uzsākšana” ir noteikts:
“
pēc tam, kad administrācija ir konstatējusi, ka pieteikums ir pilnīgs, un noteikusi procedūrā iesaistītās puses un attiecīgās iestādes, tā
publicē pieteikumu interneta lapā, izņemot pielikumus, kuri nav pieejami elektroniskā formātā, un vismaz 15 dienu laikā tā savos oficiālajos ziņojumus publicē būtisko informāciju saistībā ar iesniegto pieteikumu, operatoru un apsaimniekošanu,
.”
Pamattiesvedība un prejudiciālie jautājumi
Administratīvais process
gada 26. jūnijāMesto Pezinok pieņēma vispārējos noteikumus Nr. 2/1997 par pilsētplānošanas plānu, ar kuru karjerā, kurā tika iegūta zeme ķieģeļu ražošanai, ar nosaukumu “Nová jama” (jaunais karjers) bija paredzēts ierīkot atkritumu poligonu.
Pamatojoties uz novērtēšanas ziņojumu par atkritumu poligona izveides projektu, ko Pezinské tehelne as iesniedza 1998. gada 16. decembrī, Vides ministrija 1999. gadā veica ietekmes uz vidi novērtējumu. Galīgo atzinumu tā sniedza 1999. gada 26. jūlijā.
gada 7. augustāEkologická skládka iesniedza Mesto Pezinok atbildīgajam dienestam pieteikumu pieņemt pilsētplānošanas lēmumu par atkritumu poligona izveidi Nová jama teritorijā.
gada 27. martā Vides ministrija, pamatojoties uz Pezinské tehelne as pieteikumu, sava 1999. gada 26. jūlija galīgā atzinuma spēkā esamību pagarināja līdz 2008. gada 1. februārim.
Ar 2006. gada 30. novembra lēmumu, redakcijā, kas izriet no Krajský stavebný úrad v Bratislave (Bratislavas būvvalde) 2007. gada 7. maija lēmuma, Mesto Pezinok, pamatojoties uz Ekologická skládka pieteikumu, atļāva izveidot atkritumu poligonu Nová jama teritorijā.
Pēc tam, kad Ekologická skládka2007. gada 25. septembrī iesniedza pieteikumu izsniegt integrētu atļauju, Slovenská inšpekcia životného prostredia, Inšpektorát životného prostredia Bratislava (Slovākijas Vides inspekcija, Bratislavas Vides inspekcijas iestāde; turpmāk tekstā – “inšpektorát”) uzsāka integrēto procedūru, pamatojoties uz Likumu Nr. 245/2003, ar kuru transponēta Direktīva 96/61. 2007. gada 17. oktobrī tā kopā ar vides aizsardzības valsts dienestiem publicēja minēto pieteikumu, nosakot 30 dienu termiņu sabiedrības un attiecīgo valsts dienestu apsvērumu iesniegšanai.
Tā kā prasītāji pamatlietā norādīja uz pieteikuma izsniegt integrētu atļauju, ko iesniegusi Ekologická skládka, nepilnīgo raksturu, ciktāl tajā, pretēji tam, kas paredzēts Likuma Nr. 245/2003 11. panta 2. punkta g) apakšpunktā, pielikumā nav iekļauts pilsētplānošanas lēmums par atkritumu poligona izveidi, inšpektorát2007. gada 26. novembrī apturēja integrēto procedūru un pieprasīja iesniegt šo lēmumu.
gada 27. decembrīEkologická skládka iesniedza minēto lēmumu, norādot, ka tā to uzskata par komercnoslēpumu. Pamatojoties uz šo norādi, inšpektorát minēto dokumentu nenodeva prasītāju pamatlietā rīcībā.
gada 22. janvārīinšpektorát izsniedza integrētu atļauju Ekologická skládka iekārtas “Atkritumu poligons Pezinok” izveidei un apsaimniekošanai.
Prasītāji pamatlietā apstrīdēja šo lēmumu, vēršoties inšpekcia – otrās instances vides aizsardzības iestādē. Minētā iestāde nolēma pilsētplānošanas lēmumu par atkritumu poligona izveidi publicēt 2008. gada 14. marta līdz 14. aprīļa oficiālo ziņojumu dēlī.
Otrās instances administratīvā procesa ietvaros prasītāji pamatlietā tostarp norādīja uz kļūdu tiesību piemērošanā, uzsākot integrēto procedūru bez pilsētplānošanas lēmuma par atkritumu poligona izveidi un tad, pēc tam, kad šis lēmums tika iesniegts, bez tā publicēšanas, pamatojoties uz to, ka tas esot uzskatāms par komercnoslēpumu.
Ar 2008. gada 18. augusta lēmumu inšpekcia noraidīja prasību kā nepamatotu.
Tiesvedība
Prasītāji pamatlietā par inšpekcia2008. gada 18. augusta lēmumu cēla prasību Krajský súd Bratislava (Bratislavas apgabaltiesa), kas ir pirmās instances tiesa administratīvajās lietās. Ar 2008. gada 4. decembra spriedumu šī tiesa prasību noraidīja.
Prasītāji pamatlietā par šo spriedumu iesniedza apelācijas sūdzību Najvyšší súd Slovenskej republiky (Slovākijas Republikas Augstākā tiesa).
Ar 2009. gada 6. aprīļa rīkojumu šī tiesa apturēja integrētās atļaujas izpildi.
Ar 2009. gada 28. maija spriedumu šī pati tiesa pārskatīja Krajský súd Bratislava spriedumu un atcēla inšpekcia2008. gada 18. augusta lēmumu, kā arī inšpektorát2008. gada 22. janvāra lēmumu, galvenokārt pārmetot atbildīgajām iestādēm, ka tās nav ievērojušas noteikumus, ar kuriem regulēta ieinteresētās sabiedrības daļas līdzdalība integrētajā procedūrā, kā arī ka tās nav pietiekami izvērtējušas atkritumu poligona izveides ietekmi uz vidi.
Ekologická skládka2009. gada 25. jūnijāÚstavný súd Slovenskej republiky (Slovākijas Republikas Konstitucionālā tiesa) cēla konstitucionālo sūdzību par Najvyšší súd Slovenskej republiky2009. gada 6. aprīļa rīkojumu un 2009. gada 3. septembrī – konstitucionālo sūdzību par šīs tiesas 2009. gada 28. maija spriedumu.
Ar 2010. gada 27. maija spriedumu Ústavný súd Slovenskej republiky nosprieda, ka Najvyšší súd Slovenskej republiky ir pārkāpusi Ekologická skládka pamattiesības uz tiesisko aizsardzību, kas ir atzītas Konstitūcijas 46. panta 1. punktā, pamattiesības uz īpašumu, kas ir atzītas Konstitūcijas 20. panta 1. punktā, un tiesības netraucēti izmantot savu īpašumu, kas ir atzītas Eiropas Cilvēktiesību un pamatbrīvību aizsardzības konvencijas, kas parakstīta Romā 1950. gada 4. novembrī, Papildu protokola 1. pantā.
Tā tostarp uzskatīja, ka Najvyšší súd Slovenskej republiky nav ņēmusi vērā visus administratīvajā procesā piemērojamos principus un ir pārsniegusi savas pilnvaras, izvērtējot procedūras un lēmuma par ietekmes uz vidi novērtējumu tiesiskumu, lai gan prasītāji tos nebija apstrīdējuši, un ka tai nav piekritības lemt šajā jautājumā.
Tādējādi Ústavný súd Slovenskej republiky ar savu spriedumu atcēla apstrīdēto rīkojumu un spriedumu un nodeva lietu atpakaļ Najvyšší súd Slovenskej republiky lietas atkārtotai izskatīšanai.
Najvyšší súd Slovenskej republiky norāda, ka vairāki tajā izskatāmās tiesvedības dalībnieki norāda, ka tai ir saistošs Ústavný súd Slovenskej republiky2010. gada 27. maija spriedums. Tomēr tā uzsver, ka tai joprojām ir šaubas par apstrīdēto lēmumu atbilstību Savienības tiesībām.
Šādā kontekstā Najvyšší súd Slovenskej republiky nolēma apturēt tiesvedību un uzdot Tiesai šādus prejudiciālus jautājumus:
“1)
Vai saskaņā ar [Savienības] tiesībām (konkrēti, LESD 267. pantu) dalībvalsts augstākajai tiesai ir noteikts pienākums vai tai ir tiesības “pēc savas ierosmes” uzdot prejudiciālu jautājumu [Tiesai] pat tad, ja lieta atrodas tādā tiesvedības stadijā, kad konstitucionālā tiesa ir atcēlusi augstākās tiesas spriedumu, kas galvenokārt ir balstīts uz Savienības tiesisko regulējumu vides aizsardzības jomā, un šai tiesai ir noteikusi pienākumu ievērot konstitucionālās tiesas juridisko viedokli, saskaņā ar kuru ir pārkāptas tiesas procesā iesaistītās personas procesuālās un materiālās tiesības, neņemot vērā izskatāmās lietas saistību ar [Savienības tiesībām], citiem vārdiem sakot, ja konstitucionālā tiesa, lemjot kā pēdējās instances tiesa, nav uzskatījusi par vajadzīgu [Tiesā] iesniegt prejudiciālu jautājumu un ir provizoriski izslēgusi iespēju pamatlietā piemērot tiesības vides jomā un nodrošināt to aizsardzību?
Vai būtisko integrētas novēršanas pamatmērķi, kas tostarp izriet no Direktīvas [96/61] preambulas 8., 9. un 23. apsvēruma un 1. un 15. panta, un vispārēji no [Savienības tiesībām] vides jomā, proti, novērst un kontrolēt vides piesārņojumu, iesaistot tajā arī sabiedrību, lai sasniegtu augstāku kopējo vides aizsardzības līmeni, var sasniegt tādējādi, ka ieinteresētajai sabiedrības daļai jau no pašiem integrētās novēršanas procesa pirmsākumiem nav nodrošināta pieeja visiem atbilstošajiem dokumentiem (Direktīvas [96/61] 6. pants, to skatot kopā ar 15. pantu), it īpaši lēmumam par iekārtas – atkritumu poligona – izveidi, un pēc tam atbildētājs pirmās instances [administratīvajā] procesā iztrūkstošo dokumentu pievieno ar nosacījumu, ka par tā saturu nedrīkst informēt pārējos lietas dalībniekus, jo šis dokuments esot uzskatāms par komercnoslēpumu, lai gan var pamatoti uzskatīt, ka lēmums par iekārtas atrašanās vietu (it īpaši tā pamatojums) būtiski ietekmēs iesniegtos argumentus, apsvērumus un citus ieteikumus?
Vai ir izpildīti Direktīvā [85/337] paredzētie mērķi, tostarp ņemot vērā Savienības tiesības vides jomā, konkrētāk, ievērojot 2. pantā minēto nosacījumu, atbilstoši kuram, pirms tiek izsniegta atļauja, atsevišķus projektus pakļauj novērtējumam attiecībā uz to ietekmi uz vidi, ja Vides ministrijas 1999. gadā sākotnēji pieņemtais atzinums, uz kuru pamatojoties iepriekš tika pabeigts ietekmes uz vidi novērtējums, pēc dažiem gadiem tiek pagarināts, vienkārši pieņemot lēmumu un no jauna neveicot ietekmes uz vidi novērtējumu? Citiem vārdiem sakot, vai var apgalvot, ka saskaņā ar Direktīvu [85/337] pieņemts lēmums ir spēkā uz nenoteiktu laiku?
Vai Direktīvā [96/61] paredzētais vispārējais nosacījums (kas tostarp izriet no tās preambulas apsvērumiem, kā arī 1. un 15.a panta), proti, ka katra dalībvalsts nodrošina vides piesārņojuma novēršanu un kontroli arī tādējādi, ka sabiedrībai tiek nodrošināta iespēja izmantot taisnīgu, līdzsvarotu un saprātīgā termiņā notiekošu administratīvo procesu vai tiesvedību saskaņā ar Direktīvas [85/337] 10.a pantu un Orhūsas konvencijas 6. pantu un 9. panta 2. un 4. punktu, ir piemērojams attiecībā uz sabiedrībai paredzēto iespēju lūgt pieņemt administratīvu vai tiesas lēmumu, kuram saskaņā ar valsts tiesībām ir pagaidu raksturs (piemēram, rīkojumu par integrētas atļaujas izpildes apturēšanu), ar kuru provizoriski, t.i., līdz galīgā lēmuma pēc būtības pieņemšanai, var pārtraukt plānotās iekārtas apsaimniekošanu?
Vai ar tiesas pieņemtu nolēmumu, ar kuru tiek īstenoti Direktīvā [96/61], Direktīvā [85/337] vai arī Orhūsas konvencijas 9. panta 2.–4. punktā paredzētie nosacījumi – proti, piemērojot iepriekš minētās sabiedrības tiesības uz tiesību aizsardzību tiesā [LESD] 191. panta 1. un 2. punkta par Eiropas Savienības politiku attiecībā uz vidi izpratnē, – var apdraudēt apsaimniekotāja tiesības uz īpašumu, kas garantētas, piemēram, Eiropas Cilvēktiesību un pamatbrīvību aizsardzības konvencijas Papildu protokola 1. pantā, piemēram, tiesvedības laikā atceļot pieteicējam likumīgi piešķirtu integrētu atļauju jaunas iekārtas izveidei?”
Par prejudiciālajiem jautājumiem
Par pieņemamību
Inšpekcia, Ekologická skládka un Slovākijas valdība dažādu iemeslu dēļ apstrīd lūguma sniegt prejudiciālu nolēmumu vai atsevišķu uzdoto jautājumu pieņemamību.
Pirmkārt, inšpekcia un Ekologická skládka uzskata, ka neviens no uzdotajiem jautājumiem nav pieņemams, jo tie attiecas uz situācijām, kuras pilnībā regulē valsts noteikumi, tostarp tiesību akti, ar kuriem ir transponētas Direktīva 85/337 un Direktīva 96/61. Ekologická skládka no tā secina, ka šīm direktīvām nav tiešās iedarbības, savukārt inšpekcia uzskata, ka tās ir pietiekami skaidras, lai lūgums sniegt prejudiciālu nolēmumu būtu nelietderīgs. Inšpekcia norāda arī, ka prejudiciālie jautājumi bija jāuzdod pirmajā Najvyšší súd Slovenskej republiky notikušās tiesvedības posmā. Tāpat Ekologická skládka uzskata, ka šie jautājumi ir lieki, ciktāl Najvyšší súd Slovenskej republiky šobrīd ir saistošs Ústavný súd Slovenskej republiky juridiskais viedoklis, un neviens no lietas dalībniekiem pamattiesvedībā nav lūdzis uzdot Tiesai minētos jautājumus.
Otrkārt, Ekologická skládka norāda, ka valsts tiesībās paredzētā nošķiršana starp integrēto procedūru, pilsētplānošanas procedūru un ietekmes uz vidi novērtēšanu nozīmē, ka otrajam un trešajam jautājumam nav nozīmes attiecībā uz pamattiesvedības iznākumu. Inšpekcia uzskata, ka šī nošķiršana pamato trešā, ceturtā un piektā jautājuma nepieņemamību. Faktiski tā nozīmējot, ka trūkums saistībā ar pilsētplānošanas lēmumu vai ietekmes uz vidi novērtējumu neietekmē integrētās atļaujas tiesiskumu.
Treškārt, Ekologická skládka un Slovākijas valdība uzskata, ka ceturtais jautājums ir hipotētisks. Pirmkārt, pagaidu pasākumiem, kurus Najvyšší súd Slovenskej republiky noteica ar 2009. gada 6. aprīļa rīkojumu, šobrīd neesot nekādas iedarbības. Otrkārt, šim jautājumam šajā lietā, kas tiek izskatīta iesniedzējtiesā, neesot nozīmes, jo tas attiecas nevis uz jaunu pagaidu pasākumu noteikšanu, bet gan drīzāk uz apstrīdēto administratīvo lēmumu spēkā esamību.
Visbeidzot, ceturtkārt, Ekologická skládka uzskata, ka arī piektais jautājums ir hipotētisks, jo tas attiecas uz lēmumu, kas Najvyšší súd Slovenskej republiky būs jāpieņem pamattiesvedībā. Turklāt arī šis jautājums neesot pieņemams, jo attiecas uz valsts konstitucionālo tiesību interpretāciju.
Šajā ziņā ir jāatgādina, ka saskaņā ar pastāvīgo judikatūru tikai valsts tiesa, kura izskata strīdu un kurai ir jāuzņemas atbildība par pieņemamo tiesas nolēmumu, ir tā, kas, ņemot vērā lietas īpatnības, var noteikt, cik lielā mērā prejudiciālais nolēmums ir vajadzīgs, lai šī tiesa varētu pieņemt nolēmumu, un cik atbilstīgi ir Tiesai uzdotie jautājumi. Tātad gadījumā, ja uzdotie jautājumi skar Savienības tiesību interpretāciju, Tiesai principā ir pienākums pieņemt nolēmumu (2009. gada 10. marta spriedums lietā C-169/07 Hartlauer, Krājums, I-1721. lpp., 24. punkts, un 2012. gada 19. jūlija spriedums lietā C-470/11 Garkalns, 17. punkts).
No tā izriet, ka uz jautājumiem par Savienības tiesību interpretāciju attiecas atbilstības prezumpcija. Tādējādi Tiesa var atteikties lemt par valsts tiesas uzdoto prejudiciālo jautājumu tikai tad, ja ir acīmredzams, ka lūgtajai Savienības tiesību interpretācijai nav nekādas saistības ar pamatlietas faktiskajiem apstākļiem vai tās priekšmetu, vai arī gadījumos, kad izvirzītā problēma ir hipotētiska vai kad Tiesai nav zināmi faktiskie vai juridiskie apstākļi, kas vajadzīgi, lai sniegtu noderīgu atbildi uz tai uzdotajiem jautājumiem (2010. gada 1. jūnija spriedums apvienotajās lietās C-570/07 un C-571/07 Blanco Pérez un Chao Gómez, Krājums, I-4629. lpp., 36. punkts, kā arī 2012. gada 5. jūlija spriedums lietā C-509/10 Geistbeck, 48. punkts).
Taču arguments par valsts tiesību pilnīgumu neļauj noteikt, ka iesniedzējtiesas minēto Savienības tiesību normu interpretācijai acīmredzami nav nekādas saistības ar pamatlietu, īpaši tādēļ, ka nav apstrīdēts tas, ka piemērojamās valsts tiesību normas daļēji ir pasākumi, ar kuriem ir transponēti Savienības tiesību akti. Tādējādi ar šo argumentu nepietiek, lai apšaubītu iepriekšējā punktā norādīto atbilstības prezumpciju.
Jākonstatē, ka šo analīzi nemaina apgalvotā aplūkoto direktīvu tiešās iedarbības neesamība, jo saskaņā ar LESD 267. pantu Tiesa prejudiciālā nolēmuma kārtībā ir kompetenta lemt par Savienības iestāžu pieņemtu tiesību aktu interpretāciju neatkarīgi no tā, vai tie ir tieši piemērojami (1997. gada 10. jūlija spriedums lietā C-373/95 Maso u.c., Recueil, I-4051. lpp., 28. punkts; 2009. gada 16. jūlija spriedums lietā C-254/08 Futura Immobiliare u.c., Krājums, I-6995. lpp., 34. punkts, kā arī 2012. gada 27. novembra spriedums lietā C-370/12 Pringle, 89. punkts). Turklāt attiecībā uz lūguma sniegt prejudiciālu nolēmumu iespējamu nelietderību piemērojamo tiesību normu skaidrības dēļ ir jāatgādina, ka LESD 267. pants vienmēr ļauj valsts tiesai, ja tā to uzskata par vajadzīgu, uzdot no jauna interpretācijas jautājumus Tiesai (šajā ziņā skat. 2011. gada 26. maija spriedumu apvienotajās lietās no C-165/09 līdz C-167/09 Stichting Natuur en Milieu u.c., Krājums, I-4599. lpp., 52. punkts, kā arī tajā minētā judikatūra).
Attiecībā uz citiem argumentiem, kurus inšpekcia un Ekologická skládka norāda, lai pierādītu lūguma sniegt prejudiciālu nolēmumu nepieņemamību kopumā, tie attiecas uz pirmā jautājuma priekšmetu, un tādējādi Tiesa tos izvērtēs, izskatot šo jautājumu.
Attiecībā uz apstākļiem, kas izriet no dažādu procesu nošķiršanas valsts tiesībās, jāuzsver, ka iesniedzējtiesas koncepcija par sekām, kam jāizriet no šīs nošķiršanas, ņemot vērā valsts tiesības, ļoti atšķiras no tās, kuru aizstāv inšpekcia un Ekologická skládka. LESD 267. pantā paredzētās procedūras ietvaros Tiesas funkcijas un iesniedzējtiesas funkcijas ir skaidri nošķirtas, un tikai iesniedzējtiesa var interpretēt valsts tiesību aktus (1999. gada 17. jūnija spriedums lietā C-295/97 Piaggio, Recueil, I-3735. lpp., 29. punkts, un 2008. gada 17. jūlija spriedums lietā C-500/06 Corporación Dermoestética, Krājums, I-5785. lpp., 21. punkts). Tādējādi ar minētajiem apstākļiem nepietiek, lai tiktu pierādīts, ka uzdotajiem jautājumiem acīmredzami nav saistības ar tiesvedības faktiskajiem apstākļiem vai priekšmetu.
Kas attiecas uz ceturtā jautājuma pieņemamību, no lūguma sniegt prejudiciālu nolēmumu izriet, ka Najvyšší súd Slovenskej republiky pieņēma jaunus pagaidu pasākumus, apturētu pamatlietā aplūkoto lēmumu iedarbību. Turklāt Ekologická skládka savos rakstveida apsvērumos precizē, ka tā uzskatīja par lietderīgu celt prasību pret minētajiem pasākumiem. Šādos apstākļos nešķiet, ka ceturto jautājumu varētu uzskatīt par hipotētisku.
Visbeidzot attiecībā uz piektā jautājuma pieņemamību ir skaidrs, ka Ústavný súd Slovenskej republiky ir nospriedusi, ka Najvyšší súd Slovenskej republiky ar savu 2009. gada 28. maija spriedumu, kurā tika konstatēts, ka integrētā atļauja tika piešķirta apstākļos, kas nav saderīgi ar Savienības tiesībām, ir pārkāpis Ekologická skládka tiesības uz īpašumu. Ciktāl iesniedzējtiesai joprojām ir šaubas par pamatlietā apstrīdēto lēmumu atbilstību Savienības tiesībām, piektais jautājums nav tikai hipotētisks. Turklāt no minētā jautājuma formulējuma izriet, ka tas neattiecas uz valsts konstitucionālo tiesību interpretāciju.
Tādējādi iesniedzējtiesas uzdotie jautājumi ir jāatzīst par pieņemamiem.
Par pirmo jautājumu
Uzdodot pirmo jautājumu, iesniedzējtiesa būtībā vaicā, vai LESD 267. pants ir jāinterpretē tādējādi, ka valsts tiesa pēc savas ierosmes var iesniegt Tiesā lūgumu sniegt prejudiciālu nolēmumu, pat ja tai lieta ir nodota atpakaļ izskatīšanā pēc tam, kad tās pirmo nolēmumu izskatīja attiecīgās dalībvalsts konstitucionālā tiesa kasācijas kārtībā, un ja valsts tiesību aktos ir noteikts, ka tai lieta ir jāizskata, ievērojot šīs pēdējās minētās tiesas pausto juridisko viedokli. Tā arī vaicā, vai LESD 267. pants ir jāinterpretē tādējādi, ka tas šai pašai valsts tiesai nosaka pienākumu vērsties Tiesā, lai gan tās nolēmumi var būt par priekšmetu tikai tādai prasībai konstitucionālajā tiesā, kas attiecas uz iespējamu valsts konstitūcijā vai starptautiskā konvencijā garantētu tiesību un brīvību iespējamas pārkāpšanas pārbaudi.
Vispirms ir jānorāda, ka, uzdodot savu pirmo jautājumu, Najvyšší súd Slovenskej republiky vēlas arī uzzināt, vai Savienības tiesības tai ļauj nepiemērot valsts noteikumu, ar kuru tai ir aizliegts norādīt pamatu saistībā ar šo tiesību pārkāpšanu, kuru nav norādījuši pamatlietas dalībnieki. Tomēr no lūguma sniegt prejudiciālu nolēmumu izriet, ka šis jautājums attiecas tikai uz Direktīvu 85/337 un tādējādi par šo jautājumu būs jālemj tikai tad, ja, ņemot vērā uz trešo jautājumu sniegto atbildi, izrādīsies, ka šī direktīva ir piemērojama pamatlietā.
Attiecībā uz citiem pirmā prejudiciālā jautājuma aspektiem saskaņā ar pastāvīgo judikatūru LESD 267. pants piešķir valsts tiesām visplašākās iespējas vērsties Tiesā, ja tās uzskata, ka lietā, kuru tās izskata, rodas jautājumi par Savienības tiesību normu, kas nepieciešamas to izskatīšanā esošā strīda atrisināšanai, interpretāciju vai to spēkā esamības vērtējumu (1991. gada 27. jūnija spriedums lietā C-348/89 Mecanarte, Recueil, I-3277. lpp., 44. punkts, un 2010. gada 5. oktobra spriedums lietā C-173/09 Elchinov, Krājums, I-8889. lpp., 26. punkts).
Tādējādi LESD 267. pantā valsts tiesām ir piešķirta iespēja un vajadzības gadījumā noteikts pienākums uzdot prejudiciālu jautājumu, ja tās pēc savas iniciatīvas vai pēc lietas dalībnieku lūguma konstatē, ka strīda pamatā ir šī panta pirmajā daļā paredzētais jautājums (1997. gada 10. jūlija spriedums lietā C-261/95 Palmisani, Recueil, I-4025. lpp., 20. punkts, un 2011. gada 21. jūlija spriedums lietā C-104/10 Kelly, Krājums, I-6813. lpp., 61. punkts). Tādējādi tas, ka pamatlietas dalībnieki iesniedzējtiesā nav norādījuši ar Savienības tiesībām saistītu problēmu, neliedz šai tiesai iespēju vērsties Tiesā (1981. gada 16. jūnija spriedums lietā 126/80 Salonia, Recueil, 1563. lpp., 7. punkts, un 2012. gada 8. marta spriedums lietā C-251/11 Huet, 23. punkts).
Lūgums sniegt prejudiciālu nolēmumu tiek pamatots ar tiesu tiešu dialogu, kurā iespējamais lūgums sniegt prejudiciālu nolēmumu ir pilnībā atkarīgs no valsts tiesas vērtējuma par šī lūguma iesniegšanas nozīmīgumu un nepieciešamību (2008. gada 16. decembra spriedums lietā C-210/06 Cartesio, Krājums, I-9641. lpp., 91. punkts, un 2010. gada 9. novembra spriedums lietā C-137/08 VB Pénzügyi Lízing, Krājums, I-10847. lpp., 29. punkts).
Turklāt valsts procesuālās normas esamība nevar apdraudēt valsts tiesu tiesības iesniegt Tiesā lūgumu sniegt prejudiciālu nolēmumu, ja tās, līdzīgi kā izskatāmajā lietā, šaubās par Savienības tiesību interpretāciju (iepriekš minētais spriedums lietā Elchinov, 25. punkts, un 2011. gada 20. oktobra spriedums lietā C-396/09 Interedil, Krājums, I-9915. lpp., 35. punkts).
Tādējādi valsts tiesību norma, saskaņā ar kuru augstākas instances tiesas sniegtie vērtējumi ir saistoši citai valsts tiesai, nevar liegt šai tiesai iespēju uzdot Tiesai jautājumus par Savienības tiesību normu, uz kurām attiecas šie vērtējumi tiesību jautājumos, interpretāciju. Ir jābūt iespējai tiesai brīvi uzdot Tiesai to interesējošos jautājumus, ja tā uzskata, ka vērtējums tiesību jautājumos, ko veikusi augstākas instances tiesa, varētu tai likt pieņemt Savienības tiesībām neatbilstošu spriedumu (2010. gada 9. marta spriedums lietā C-378/08 ERG u.c., Krājums, I-1919. lpp., 32. punkts, kā arī iepriekš minētais spriedums lietā Elchinov, 27. punkts).
Šajā brīdī ir jānorāda, ka valsts tiesai, kas ir izmantojusi LESD 267. pantā piešķirto iespēju, risinājuma pamatlietā pieņemšanai ir saistoša Tiesas sniegtā attiecīgo normu interpretācija un tai attiecīgā gadījumā ir jāignorē augstākas instances tiesas vērtējumi, ja tā, ņemot vērā minēto interpretāciju, uzskata, ka šie vērtējumi neatbilst Savienības tiesībām (iepriekš minētais spriedums lietā Elchinov, 30. punkts).
Iepriekšējos punktos norādītie principi tādā pašā veidā ir saistoši iesniedzējtiesai attiecībā uz šajā pamatlietā pausto attiecīgās dalībvalsts konstitucionālās tiesas juridisko viedokli, ciktāl no iedibinātās judikatūras izriet, ka nevar pieļaut, lai valsts tiesību normas, pat konstitucionāla rakstura normas, apdraudētu Savienības tiesību vienveidību un efektivitāti (1970. gada 17. decembra spriedums lietā 11/70 Internationale Handelsgesellschaft, Recueil, 1125. lpp., 3. punkts, un 2010. gada 8. septembra spriedums lietā C-409/06 Winner Wetten, Krājums, I-8015. lpp., 61. punkts). Turklāt Tiesa jau ir noteikusi, ka minētie principi ir piemērojami attiecībās starp konstitucionālo tiesu un jebkuru citu valsts tiesu (2010. gada 22. jūnija spriedums apvienotajās lietās C-188/10 un C-189/10 Melki un Abdeli, Krājums, I-5667. lpp., 41.–45. punkts).
Tādējādi valsts noteikums, ar kuru Najvyšší súd Slovenskej republiky ir noteikts pienākums ievērot Ústavný súd Slovenskej republiky juridisko viedokli, nevar traucēt iesniedzējtiesai iesniegt Tiesai lūgumu sniegt prejudiciālu nolēmumu jebkurā tiesvedības brīdī, kuru tā uzskata par atbilstošu, un vajadzības gadījumā nepiemērot Ústavný súd Slovenskej republiky pausto vērtējumu, ja tas izrādītos pretrunā Savienības tiesībām.
Visbeidzot, Najvyšší súd Slovenskej republiky kā augstākajai tiesai pat ir pienākums iesniegt Tiesai lūgumu sniegt prejudiciālu nolēmumu, ja tā konstatē, ka lietas būtība ietver risināmu jautājumu, uz kuru attiecas LESD 267. panta pirmā daļa. Iespēja attiecīgās dalībvalsts konstitucionālajā tiesā celt prasību par valsts tiesas nolēmumiem tikai saistībā ar izvērtējumu par to, vai, iespējams, nav pārkāptas valsts konstitūcijā vai starptautiskā konvencijā garantētas tiesības un brīvības, nevar ļaut uzskatīt, ka šo valsts tiesu nevar kvalificēt kā tiesu, kuras lēmumus nevar pārsūdzēt valsts tiesībās LESD 267. panta trešās daļas izpratnē.
Ņemot vērā iepriekš minēto, uz pirmo jautājumu ir jāatbild, ka LESD 267. pants ir jāinterpretē tādējādi, ka valsts tiesai, kāda ir iesniedzējtiesa, ir pienākums pēc savas ierosmes iesniegt Tiesai lūgumu sniegt prejudiciālu nolēmumu, pat ja tai lieta ir nodota atpakaļ izskatīšanā pēc tam, kad tās pirmo nolēmumu izskatīja attiecīgās dalībvalsts konstitucionālā tiesa kasācijas kārtībā, un ja valsts tiesību aktos ir noteikts, ka tai lieta ir jāizskata, ievērojot šīs pēdējās minētās tiesas pausto juridisko viedokli.
Par otro jautājumu
Uzdodot savu otro jautājumu, iesniedzējtiesa būtībā vaicā, vai Direktīva 96/61 ir jāinterpretē tādējādi, ka tajā ir pieprasīts, lai ieinteresētajai sabiedrības daļai jau kopš procedūras atkritumu poligona atļaujas saņemšanai sākuma būtu piekļuve pilsētplānošanas lēmumam par šīs iekārtas ierīkošanu. Tā arī jautā, vai atteikumu izplatīt šo lēmumu var attaisnot ar atsauci uz komercnoslēpumu, kas aizsargātu tajā esošo informāciju, vai, pretējā gadījumā, [situāciju] var labot, sniedzot ieinteresētajai sabiedrības daļai piekļuvi minētajam lēmumam otrās instances administratīvā procesa laikā.
Vispirms ir jākonstatē, ka no lēmuma uzdot prejudiciālu jautājumu izriet, ka pamatlietā aplūkotā iekārta ir uzskatāma par atkritumu poligonu, kurā dienā apglabā vairāk par 10 tonnām atkritumu vai kura kopējā ietilpība ir lielāka par 25000 tonnām atkritumu. Tādējādi tai ir piemērojama Direktīva 96/61, kā tas izriet no tās 1. panta, lasot to kopā ar tās I pielikuma 5.4. punktu.
Šīs direktīvas 15. pantā ir paredzēta ieinteresētās sabiedrības daļas līdzdalība atļaujas izsniegšanas procesā jaunām iekārtām un ir precizēts, ka šī līdzdalība notiek minētās direktīvas V pielikumā paredzētajos apstākļos. Ar šo pielikumu tiek noteikts pienākums paziņot sabiedrībai tostarp to iestāžu kontaktinformāciju, kurās var iegūt attiecīgo informāciju, kā arī norādīt datumu un vietu, kur šī informācija tiks izplatīta sabiedrībai.
Šīs tiesību normas par sabiedrības līdzdalību ir jāinterpretē, ņemot vērā Orhūsas konvencijas tiesību normas, kurām, kā izriet no Direktīvas 2003/35, ar ko daļēji tika grozīta Direktīva 96/61, preambulas 5. apsvēruma, ir “atbilstīgi jāpieskaņo” Savienības tiesību akti (2011. gada 12. maija spriedums lietā C-115/09 Bund für Umwelt und Naturschutz Deutschland, Landesverband Nordrhein-Westfalen, Krājums, I-3673. lpp., 41. punkts). Minētās konvencijas 6. panta 6. punktā ir noteikts, ka ieinteresētajai sabiedrības daļai ir jābūt iespējai saņemt visu informāciju, kas attiecas uz lēmumu pieņemšanas procesu saistībā ar atļaujas izsniegšanu minētās konvencijas I pielikumā minētajām darbībām, tostarp attiecībā uz atkritumu poligoniem, kuros dienā apglabā vairāk par 10 tonnām atkritumu vai kuru kopējā ietilpība ir lielāka par 25000 tonnām atkritumu.
Tādējādi sabiedrībai, uz kuru attiecas Direktīvā 96/61 paredzētais atļauju izsniegšanas process, faktiski ir jābūt pieejamai visai informācijai, kam ir nozīme minētajā procesā.
No lēmuma uzdot prejudiciālu nolēmumu un no Tiesai iesniegtajiem lietas materiāliem izriet, ka pilsētplānošanas lēmums par pamatlietā aplūkojamās iekārtas ierīkošanu ir viens no pasākumiem, uz kuru pamata tiks pieņemts galīgais lēmums par to, vai atļaut vai neatļaut šo iekārtu, un tajā ir ietverta informācija par projekta ietekmi uz vidi, par nosacījumiem, kas noteikti apsaimniekotājam šīs ietekmes samazināšanai, par iebildumiem, kurus norādīja pilsētplānošanas procesā iesaistītās puses, un par iemesliem, kas ir pamatojuši kompetentās iestādes izvēli pieņemt šo pilsētplānošanas lēmumu. Turklāt piemērojamos valsts tiesību aktos ir noteikts, ka tas ir jāpievieno pieteikumam izsniegt atļauju, kas tiek iesniegts atbildīgajā iestādē. No tā izriet, ka minētais pilsētplānošanas lēmums ir jāuzskata par tādu, kurā ir ietverta nozīmīgā informācija Direktīvas 96/61 V pielikuma izpratnē, un ka tādējādi ieinteresētajai sabiedrības daļai principā ir jābūt iespējai tai piekļūt minētās iekārtas atļaujas izsniegšanas procedūras laikā.
Turklāt no Direktīvas 96/61 15. panta 4. punkta izriet, ka ieinteresētās sabiedrības daļas līdzdalību var ierobežot ar Direktīvas 90/313 3. panta 2. un 3. punktā paredzētajiem ierobežojumiem. Savukārt pamatlietas faktisko apstākļu rašanās brīdī Direktīva 90/313 bija atcelta un aizstāta ar Direktīvu 2003/4. Ņemot vērā šai pēdējai minētajai direktīvai pievienoto atbilstības tabulu, pienākumu saskaņot Savienības tiesisko regulējumu ar Orhūsas konvenciju un Direktīvas 96/61 15. panta redakciju, kas tika saglabāta pēdējās kodifikācijas laikā, kura tika veikta ar Eiropas Parlamenta un Padomes 2008. gada 15. janvāra Direktīvu 2008/1/EK par piesārņojuma integrētu novēršanu un kontroli (OV L 24, 8. lpp.), jāuzskata, ka Direktīvas 96/61 15. panta 4. punkts ir jāinterpretē tādējādi, ka tajā ir sniegta atsauce uz Direktīvas 2003/4 4. panta 1., 2. un 4. punktā paredzētajiem ierobežojumiem.
Saskaņā ar minētā 4. panta 2. punkta pirmās daļas d) punktu dalībvalstis var paredzēt, ka [vides] informācijas pieprasījumu noraida, ja informācijas izpaušana var kaitēt komerciālas vai rūpnieciskas informācijas konfidencialitātei, ja šādu konfidencialitāti paredz valsts vai Savienības tiesību akti, lai aizsargātu likumīgas saimnieciskas intereses.
Tomēr, ņemot vērā tostarp kādas no Direktīvā 96/61 paredzēto darbību atrašanās vietas nozīmību un kā izriet no šī sprieduma 79. punkta, tā tas nevar būt tāda lēmuma gadījumā, ar kuru valsts iestāde, ievērojot piemērojamos pilsētplānošanas noteikumus, ļauj izvietot iekārtu, kam ir piemērojama šī direktīva.
Pat ja tiktu uzskatīts, ka nevar izslēgt, ka izņēmuma gadījumā atsevišķa informācija, kas ir iekļauta pilsētplānošanas lēmuma pamatojumā, var ietvert konfidenciālu komercinformāciju vai rūpniecisko informāciju, šajā gadījumā nav šaubu par to, ka šādas informācijas konfidencialitātes aizsardzība, pārkāpjot Direktīvas 2003/4 4. panta 4. punktu, tika izmantota, lai liegtu ieinteresētajai sabiedrībai jebkādu, pat daļēju piekļuvi pilsētplānošanas lēmumam par pamatlietā aplūkotās iekārtas izvietošanu.
No tā izriet, ka atteikumu izplatīt ieinteresētajai sabiedrības daļai pilsētplānošanas lēmumu par pamatlietā aplūkotās iekārtas izvietošanu pirmās instances administratīvā procesa laikā nevar attaisnot ar Direktīvas 96/61 15. panta 4. punktā norādīto izņēmumu. Tādējādi iesniedzējtiesai ir jāuzzina, vai piekļuve šim lēmumam, kas ieinteresētajai sabiedrības daļai tika atļauta otrās instances administratīvajā procesā, ir pietiekama, lai labotu pirmās instances administratīvajā procesā radušos procesuālo noteikumu pārkāpumu un attiecīgi novērstu Direktīvas 96/61 15. panta pārkāpumu.
Ja nav Savienības tiesiskā regulējuma attiecīgajā jomā, procesuālie noteikumi prasību iesniegšanai, kas paredzēti, lai nodrošinātu to tiesību aizsardzību, kas attiecīgajām personām pienākas atbilstoši Savienības tiesībām, ir katras dalībvalsts iekšējās tiesiskās kārtības jautājums, tomēr ar nosacījumu, ka tie nav nelabvēlīgāki par noteikumiem, kuros reglamentētas līdzīgas prasības valsts tiesībās (līdzvērtības princips), un ka tie nepadara praktiski neiespējamu vai ārkārtīgi sarežģītu ar Savienības tiesisko kārtību piešķirto tiesību izmantošanu (efektivitātes princips) (1995. gada 14. decembra spriedums lietā C-312/93 Peterbroeck, Recueil, I-4599. lpp., 12. punkts, kā arī 2012. gada 12. jūlija spriedums lietā C-378/10 VALE Építési, 48. punkts un tajā minētā judikatūra).
Attiecībā uz līdzvērtības principu ir jāatzīmē, ka atbilstoši tam visiem noteikumiem, kas ir piemērojami prasībām, ir jābūt vienādi piemērojamiem gan prasībām, kas ir pamatotas ar Savienības tiesību pārkāpumu, gan prasībām, kas ir pamatotas ar valsts tiesību neievērošanu (it īpaši skat. 2012. gada 19. jūlija spriedumu lietā C-591/10 Littlewoods Retail u.c, 31. punkts, kā arī 2012. gada 4. oktobra spriedumu lietā C-249/11 Byankov, 70. punkts). Tādējādi valsts tiesai ir jāpārbauda, vai valsts tiesības ļauj labot salīdzināmus valsts procesuālo noteikumu pārkāpumus otrās instances administratīvā procesa laikā.
Attiecībā uz efektivitātes principu – kaut arī Savienības tiesības nevar nepieļaut, ka piemērojamie valsts tiesību akti noteiktos gadījumos atļauj legalizēt darbības vai pasākumus, kuri ir pretrunā šiem tiesību aktiem, šāda iespēja ir pakļauta nosacījumam, ka tā nedrīkst sniegt ieinteresētajām personām iespēju neievērot Savienības tiesību aktus vai izvairīties no to piemērošanas, un to var piemērot tikai izņēmuma gadījumos (2008. gada 3. jūlija spriedums lietā C-215/06 Komisija/Īrija, Krājums, I-4911. lpp., 57. punkts).
Šajā saistībā ir jānorāda, ka Direktīvas 96/61 15. pantā dalībvalstīm ir noteikts pienākums attiecīgajai sabiedrības daļai laikus dot reālas iespējas piedalīties procedūrā, kas skar atļaujas izsniegšanu. Šī tiesību norma ir jāinterpretē, ņemot vērā minētās direktīvas preambulas 23. apsvērumu, saskaņā ar kuru sabiedrībai pirms jebkura lēmuma pieņemšanas ir jābūt pieejamai informācijai par iesniegtajiem pieteikumiem atļauju saņemšanai jaunām iekārtām, un Orhūsas konvencijas 6. pantu, kurā, pirmkārt, ir paredzēts, ka sabiedrības dalībai ir jāsākas jau procesa sākumā, proti, kad vēl ir iespējami jebkādi risinājumi un kad var īstenot faktisku sabiedrības dalību procesā, un, otrkārt, ka attiecīgā informācija ir jāsaņem, tiklīdz tas ir iespējams. No tā izriet, ka attiecīgās sabiedrības daļas rīcībā ir jābūt visai nozīmīgajai informācijai jau pirmās instances administratīvā procesa stadijā, pirms tiek pieņemts pirmais lēmums, ja vien šī informācija ir pieejama brīdī, kad notiek šis procesa posms.
Attiecībā uz jautājumu, vai efektivitātes princips nepieļauj situācijas labošanu otrās instances procesā, nododot sabiedrībai attiecīgos dokumentus, kas nebija pieejami pirmās instances administratīvā procesa laikā, no iesniedzējtiesas sniegtās informācijas izriet, ka saskaņā ar piemērojamo valsts tiesisko regulējumu otrās instances administratīvā iestāde var grozīt pirmās instances administratīvo lēmumu. Tomēr iesniedzējtiesai ir jāpārliecinās, vai, pirmkārt, otrās instances administratīvā procesa ietvaros joprojām ir iespējami jebkādi risinājumi Direktīvas 96/61 15. panta 1. punkta izpratnē, kas jāinterpretē, ņemot vērā Orhūsas konvencijas 6. panta 4. punktu, un vai, otrkārt, situācijas labošana šajā procesa stadijā, nododot ieinteresētās sabiedrības daļas rīcībā attiecīgos dokumentus, minētajai sabiedrībai joprojām ļauj īstenot faktisku ietekmi uz lēmuma pieņemšanas procesa iznākumu.
Tādējādi efektivitātes principam nav pretrunā tas, ka nepamatots atteikums nodot ieinteresētās sabiedrības daļas rīcībā pamatlietā aplūkoto pilsētplānošanas lēmumu pirmās instances administratīvā procesa laikā var tikt labots otrās instances administratīvā procesa laikā ar nosacījumu, ka joprojām ir iespējami jebkādi risinājumi un ka situācijas labošana šajā procesa stadijā ieinteresētajai sabiedrības daļai joprojām ļauj īstenot faktisku ietekmi uz lēmuma pieņemšanas procesa iznākumu, kas ir jāpārbauda iesniedzējtiesai.
Tādējādi uz otro jautājumu ir jāatbild, ka Direktīva 96/61 ir jāinterpretē tādējādi, ka:
tā nosaka, ka ieinteresētajai sabiedrības daļai ir jābūt piekļuvei pilsētplānošanas lēmumam, kāds ir aplūkots pamatlietā, jau kopš procedūras attiecīgās iekārtas atļaujas saņemšanai sākuma;
tā neļauj atbildīgajām valsts iestādēm ieinteresētajai sabiedrības daļai liegt piekļuvi šādam lēmumam, pamatojoties uz komercinformācijas vai rūpnieciskās informācijas konfidencialitātes aizsardzību, ko paredz valsts vai Savienības tiesību akti, lai aizsargātu likumīgas saimnieciskas intereses, un
tai nav pretrunā tas, ka nepamatots atteikums nodot ieinteresētās sabiedrības daļas rīcībā pilsētplānošanas lēmumu, kāds tiek aplūkots pamatlietā, pirmās instances administratīvā procesa laikā var tikt labots otrās instances administratīvā procesa laikā ar nosacījumu, ka joprojām ir iespējami jebkādi risinājumi un ka situācijas labošana šajā procesa stadijā attiecīgajai sabiedrības daļai joprojām ļauj īstenot faktisku ietekmi uz lēmuma pieņemšanas procesa iznākumu, kas ir jāpārbauda valsts tiesai.
Par trešo jautājumu
Ar savu trešo jautājumu iesniedzējtiesa būtībā vaicā, vai Direktīva 85/337 ir jāinterpretē tādējādi, ka tā nepieļauj, ka atzinuma par projekta ietekmes uz vidi novērtējumu spēkā esamība var tikt likumīgi pagarināta vairākus gadus pēc tā pieņemšanas, un vai tā nosaka, ka šādā gadījumā ir jāveic jauns minētā projekta ietekmes uz vidi novērtējums.
Šajā saistībā inšpekcia, kā arī Slovākijas un Čehijas valdības norāda, ka iesniedzējtiesas aplūkotajā situācijā Direktīva 85/337 nevar būt piemērojama ratione temporis.
Kā izriet no pastāvīgās judikatūras, princips, ka projektiem, kuriem var būt būtiska ekoloģiskā ietekme, veic ietekmes uz vidi novērtējumu, neattiecas uz gadījumiem, kad projekta atļaujas pieteikums ir oficiāli iesniegts pirms Direktīvas 85/337 transponēšanas termiņa beigu datuma (1995. gada 11. augusta spriedums lietā C-431/92 Komisija/Vācija, Recueil, I-2189. lpp., 29. un 32. punkts, kā arī 1998. gada 18. jūnija spriedums lietā C-81/96 Gedeputeerde Staten van Noord-Holland, Recueil, I-3923. lpp., 23. punkts).
Šī direktīva galvenokārt attiecas uz liela mēroga projektiem, kuru īstenošanai ļoti bieži ir vajadzīgs ilgs laiks. Tādējādi nebūtu labi, ja procedūras, kas jau valsts mērogā ir sarežģītas, tiktu apgrūtinātas un ieilgtu direktīvā paredzētu specifisku prasību dēļ un ja tās ietekmētu jau radušās situācijas (iepriekš minētais spriedums lietā Gedeputeerde Staten van Noord-Holland, 24. punkts).
Šajā gadījumā no Tiesai iesniegtajiem lietas materiāliem izriet, ka pasākumus pamatlietā aplūkotā atkritumu poligona projekta īstenošanas atļaujas saņemšanai apsaimniekotājs uzsāka 1998. gada 16. decembrī, iesniedzot pieteikumu par minētā projekta ietekmes uz vidi novērtējumu. No Akta par Čehijas Republikas, Igaunijas Republikas, Kipras Republikas, Latvijas Republikas, Lietuvas Republikas, Ungārijas Republikas, Maltas Republikas, Polijas Republikas, Slovēnijas Republikas un Slovākijas Republikas pievienošanās nosacījumiem un pielāgojumiem Līgumos, kas ir Eiropas Savienības pamatā (OV 2003, L 236, 33. lpp.), 2. panta izriet, ka Direktīva 85/337 Slovākijas Republikā bija jāievieš, sākot no šīs dalībvalsts pievienošanās dienas Savienībai, proti, 2004. gada 1. maijā.
Tomēr ir jānorāda, ka, lai Slovākijas iestādes piešķirtu atļauju pamatlietā aplūkojamā atkritumu poligona izveidei, bija nepieciešamas trīs secīgas procedūras, katru no tām noslēdzot ar lēmuma pieņemšanu.
Apsaimniekotāja pieteikumi par divām pirmajām procedūrām tika iesniegti attiecīgi 1998. gada 16. decembrī un 2002. gada 7. augustā, proti, pirms bija beidzies termiņš Direktīvas 85/337 transponēšanai. Turpretī pieteikums integrētās atļaujas saņemšanai tika iesniegts 2007. gada 25. septembrī, proti, pēc šī termiņa beigām. Tādējādi ir jānosaka, vai var uzskatīt, ka divu pirmo pieteikumu iesniegšana norāda uz oficiālu atļaujas izsniegšanas procedūras uzsākšanu šī sprieduma 94. punktā atgādinātās judikatūras izpratnē.
Šajā saistībā vispirms ir jākonstatē, ka šajos abos pirmajos procedūras posmos iesniegtos pieteikumus nevar sajaukt ar vienkāršu neformālu sazināšanos, kas nevar norādīt uz oficiālu atļaujas izsniegšanas procedūras uzsākšanu (šajā ziņā skat. iepriekš minēto spriedumu lietā Komisija/Vācija, 32. punkts).
Turklāt ir jānorāda, ka 1999. gadā pabeigtā ietekmes uz vidi novērtēšana tika veikta, atļautu atkritumu poligona projekta, kas ir integrētās atļaujas priekšmets, īstenošanu. Procedūras tālākā norise un tostarp celtniecības atļaujas izsniegšana ir balstīta uz šo novērtējumu. Kā ģenerāladvokāte norādīja savu secinājumu 115. punktā, tam, ka saskaņā ar Slovākijas tiesībām ietekmes uz vidi novērtējums tiek veikts šķirti no pašas atļaujas izsniegšanas procedūras, nevajadzētu paplašināt Direktīvas 85/337 piemērojamību laikā.
Tāpat no šī sprieduma 79. punktā norādītajiem apsvērumiem izriet, ka pilsētplānošanas lēmums par pamatlietā aplūkotā atkritumu poligona izveidi ir uzskatāms par neatņemamu posmu tam, lai apsaimniekotājam tiktu izsniegta atļauja īstenot attiecīgo atkritumu poligona projektu. Turklāt šajā lēmumā ir noteikts zināms skaits nosacījumu, kas apsaimniekotājam ir jāievēro projekta īstenošanas laikā.
Saistībā ar salīdzināmas procedūras izvērtējumu Tiesa uzskatīja, ka datums, kam ir jābūt par atskaites punktu, lai noteiktu direktīvas, ar kuru tiek noteikts ietekmes uz vidi novērtējums, piemērojamību laikā, ir tas, kad projekts tika oficiāli iesniegs, jo dažādi projekta pārbaudes posmi ir tik cieši saistīti, ka kopā veido sarežģītu darbību (2006. gada 23. marta spriedums lietā C-209/04 Komisija/Austrija, Krājums, I-2755. lpp., 58. punkts).
Visbeidzot no pastāvīgās judikatūras izriet, ka atļaujas izsniegšanu Direktīvas 85/337 izpratnē var veidot vairāku atsevišķu lēmumu kopums, ja valsts procesam, saskaņā ar kuru attīstītājs var uzsākt darbus, lai īstenotu savu projektu, ir vairāki secīgi posmi (šajā ziņā skat. 2004. gada 7. janvāra spriedumu lietā C-201/02 Wells, Recueil, I-723. lpp., 52. punkts, un 2006. gada 4. maija spriedumu lietā C-508/03 Komisija/Apvienotā Karaliste, Krājums, I-3969. lpp., 102. punkts). No tā izriet, ka šādā gadījumā par projekta atļaujas izsniegšanas pieteikuma oficiālās iesniegšanas datumu ir jānosaka diena, kad attīstītājs ir iesniedzis pieteikumu, lai uzsāktu procesa pirmo posmu.
No iepriekš minētajiem apsvērumiem izriet, ka pieteikuma par pamatlietā aplūkotā atkritumu poligona projekta atļaujas izsniegšanu oficiālā iesniegšana ir notikusi pirms Direktīvas 85/377 transponēšanas termiņa beigām. Tādējādi pienākumi, kas izriet no šīs direktīvas, nav piemērojami šim projektam un līdz ar to uz trešo jautājumu nav jāatbild.
Par ceturto jautājumu
Uzdodot ceturto jautājumu, iesniedzējtiesa būtībā vaicā, vai Direktīvas 96/61 1. un 15.a pants, lasot tos kopā ar Orhūsas konvencijas 6. un 9. pantu, ir jāinterpretē tādējādi, ka ieinteresētajai sabiedrības daļai šīs direktīvas 15.a pantā paredzētās prasības ietvaros ir jābūt iespējai lūgt tiesai vai neatkarīgai un objektīvai ar likumu izveidotai atbildīgajai institūcijai likt veikt pagaidu pasākumus, lai īslaicīgi apturētu atļaujas piemērošanu minētās direktīvas 4. panta izpratnē, kamēr tiek gaidīta galīgā lēmuma pieņemšana.
Saskaņā ar procesuālās autonomijas principu un ievērojot ekvivalences un efektivitātes principus, dalībvalstīm ir rīcības brīvība attiecībā uz Orhūsas konvencijas 9. panta un Direktīvas 96/61 15.a panta īstenošanu. Konkrētāk, to ziņā ir noteikt, kurai tiesai vai neatkarīgai un objektīvai ar likumu izveidotai institūcijai ir kompetence izskatīt šajās tiesību normās paredzētās prasības un saskaņā ar kādu procesuālo kārtību, ja iepriekš minētās tiesību normas ir ievērotas (pēc analoģijas skat. 2011. gada 18. oktobra spriedumu apvienotajās lietās no C-128/09 līdz C-131/09, C-134/09 un C-135/09 Boxus u.c., Krājums, I-9711. lpp., 52. punkts).
Turklāt no pastāvīgās judikatūras izriet, ka valsts tiesai, izskatot ar Savienības tiesībām saistītu strīdu, ir jābūt iespējai noteikt pagaidu pasākumus, lai garantētu pilnīgu efektivitāti tiesas nolēmumam, kas jāpieņem par tiesību pastāvēšanu, kuras ir pamatotas ar Savienības tiesībām (1990. gada 19. jūnija spriedums lietā C-213/89 Factortame u.c., Recueil, I-2433. lpp., 21. punkts, kā arī 2007. gada 13. marta spriedums lietā C-432/05 Unibet, Krājums, I-2271. lpp., 67. punkts).
Jāpiebilst, ka tiesības iesniegt Direktīvas 96/61 15.a pantā paredzēto prasību ir jāinterpretē, ņemot vērā šīs direktīvas mērķi. Tiesa jau ir nolēmusi, ka šis mērķis, kā tas definēts minētās direktīvas 1. pantā, ir panākt piesārņojuma integrētu novēršanu un kontroli, nosakot pasākumus, kas paredzēti, lai novērstu vai samazinātu emisijas gaisā, ūdenī un zemē, ko rada I pielikumā minētās darbības, lai sasniegtu augstu vides aizsardzības līmeni (2009. gada 22. janvāra spriedums lietā C-473/07 Association nationale pour la protection des eaux et rivières un OABA, Krājums, I-319. lpp., 25. punkts, kā arī 2011. gada 15. decembra spriedums lietā C-585/10 Møller, Krājums, I-13407. lpp., 29. punkts).
Taču Direktīvas 96/61 15.a pantā paredzētās prasības celšana neļautu efektīvi novērst minēto piesārņojumu, ja nebūtu iespējams izvairīties no tā, ka iekārta, kurai, iespējams, atļauja ir piešķirta, pārkāpjot šo direktīvu, turpina darboties, līdz tiek sagaidīts galīgais lēmums par minētās atļaujas tiesiskumu. No tā izriet, ka tiesību celt minētājā 15.a pantā paredzēto prasību efektivitātes nodrošināšana pieprasa, lai ieinteresētās sabiedrības daļai būtu tiesības pieprasīt tiesai vai neatkarīgai un objektīvai ar likumu izveidotai atbildīgajai institūcijai veikt pagaidu pasākumus, lai novērstu šo piesārņojumu, tostarp vajadzības gadījumā īslaicīgi apturot apstrīdēto atļauju.
Ņemot vērā iepriekš minēto, uz ceturto jautājumu ir jāatbild, ka Direktīvas 96/61 15.a pants ir jāinterpretē tādējādi, ka ieinteresētajai sabiedrības daļai šajā tiesību normā paredzētās prasības ietvaros ir jābūt iespējai lūgt tiesai vai neatkarīgai un objektīvai ar likumu izveidotai atbildīgajai institūcijai likt veikt pagaidu pasākumus, lai īslaicīgi apturētu atļaujas piemērošanu šīs direktīvas 4. panta izpratnē, kamēr tiek gaidīta galīgā lēmuma pieņemšana.
Par piekto jautājumu
Uzdodot piekto jautājumu, iesniedzējtiesa būtībā vaicā, vai valsts tiesas nolēmums, kas pieņemts valsts procesa ietvaros, ar kuru tiek īstenoti pienākumi, kas izriet no Direktīvas 96/61 15.a panta un Orhūsas konvencijas 9. panta 2. un 4. punkta, ar kuru tiek atcelta atļauja, kas tika piešķirta, pārkāpjot minētās direktīvas noteikumus, var tikt uzskatīts par nepamatotu apdraudējumu apsaimniekotāja tiesībām uz īpašumu, kas ir aizsargātas ar Eiropas Savienības Pamattiesību hartas 17. pantu.
Kā ģenerāladvokāte norādīja savu secinājumu 182.–184. punktā, Direktīvā 96/61 paredzētie nosacījumi ierobežo īpašumtiesību uz teritoriju, kas ir saistīta ar direktīvas piemērošanas jomā ietilpstošo iekārtu, izmantošanu.
Tomēr tiesības uz īpašumu nav absolūta prerogatīva, un tās ir jāapskata, ņemot vērā to funkcijas sabiedrībā. Tā rezultātā šo tiesību izmantošanai var tikt piemēroti ierobežojumi ar nosacījumu, ka šie ierobežojumi faktiski atbilst vispārējo interešu mērķiem un attiecībā uz vēlamo mērķi nav uzskatāmi par nesamērīgu un nepieņemamu traucējumu, kas apdraud tādējādi garantēto tiesību pašu būtību (2008. gada 3. septembra spriedums apvienotajās lietās C-402/05 P un C-415/05 P Kadi un Al Barakaat International Foundation/Padome un Komisija, Krājums, I-6351. lpp., 355. punkts, kā arī 2010. gada 9. marta spriedums apvienotajās lietās C-379/08 un C-380/08 ERG u.c., Krājums, I-2007. lpp., 80. punkts).
Attiecībā uz iepriekš minētajiem vispārējo interešu mērķiem no pastāvīgās judikatūras izriet, ka šo mērķu vidū ir vides aizsardzība, un tādējādi tā var attaisnot ierobežojumu tiesību uz īpašumu izmantošanai (skat. 1985. gada 7. februāra spriedumu lietā 240/83 ADBHU, Recueil, 531. lpp., 13. punkts; 1988. gada 20. septembra spriedumu lietā 302/86 Komisija/Dānija, Recueil, 4607. lpp., 8. punkts; 1998. gada 2. aprīļa spriedumu lietā C-213/96 Outokumpu, Recueil, I-1777. lpp., 32. punkts, kā arī iepriekš minēto 2010. gada 9. marta spriedumu apvienotajās lietās C-379/08 un C-380/08 ERG u.c., 81. punkts).
Kas attiecas uz aplūkoto tiesību uz īpašumu apdraudējuma samērīgumu, ja šādu apdraudējumu var noteikt, pietiek konstatēt, ka Direktīvā 96/61 ir noteikts līdzsvars starp prasībām, kas noteiktas ar šīm tiesībām, un prasībām, kas saistītas ar vides aizsardzību.
Tādējādi uz piekto jautājumu ir jāatbild, ka valsts tiesas lēmums, kas pieņemts valsts procesa ietvaros, ar kuru tiek īstenoti pienākumi, kas izriet no Direktīvas 96/61 15.a panta un Orhūsas konvencijas 9. panta 2. un 4. punkta, ar kuru tiek atcelta atļauja, kas tika piešķirta, pārkāpjot minētās direktīvas noteikumus, pats par sevi nevar tikt uzskatīts par nepamatotu apdraudējumu apsaimniekotāja tiesībām uz īpašumu, kas ir aizsargātas ar Eiropas Savienības Pamattiesību hartas 17. pantu.
Par tiesāšanās izdevumiem
Attiecībā uz pamatlietas dalībniekiem šī tiesvedība ir stadija procesā, kuru izskata iesniedzējtiesa, un tā lemj par tiesāšanās izdevumiem. Izdevumi, kas radušies, iesniedzot apsvērumus Tiesai, un kas nav minēto lietas dalībnieku izdevumi, nav atlīdzināmi.
Ar šādu pamatojumu Tiesa (virspalāta) nospriež:
LESD 267. pants ir jāinterpretē tādējādi, ka valsts tiesai, kāda ir iesniedzējtiesa, ir pienākums pēc savas ierosmes iesniegt Eiropas Savienības Tiesai lūgumu sniegt prejudiciālu nolēmumu, pat ja tai lieta ir nodota atpakaļ izskatīšanā pēc tam, kad tās pirmo nolēmumu izskatīja attiecīgās dalībvalsts konstitucionālā tiesa kasācijas kārtībā, un ja valsts tiesību aktos ir noteikts, ka tai lieta ir jāizskata, ievērojot šīs pēdējās minētās tiesas pausto juridisko viedokli;
Padomes 1996. gada 24. septembra Direktīva 96/61/EK par piesārņojuma integrētu novēršanu un kontroli, kas grozīta ar Eiropas Parlamenta un Padomes 2006. gada 18. janvāra Regulu (EK) Nr. 166/2006, ir jāinterpretē tādējādi, ka:
tā nosaka, ka ieinteresētajai sabiedrības daļai ir jābūt piekļuvei pilsētplānošanas lēmumam, kāds ir aplūkots pamatlietā, jau kopš procedūras attiecīgās iekārtas atļaujas saņemšanai sākuma;
tā neļauj atbildīgajām valsts iestādēm ieinteresētajai sabiedrības daļai liegt piekļuvi šādam lēmumam, pamatojoties uz komercinformācijas vai rūpnieciskās informācijas konfidencialitātes aizsardzību, ko paredz valsts vai Savienības tiesību akti, lai aizsargātu likumīgas saimnieciskas intereses, un
tai nav pretrunā tas, ka nepamatots atteikums nodot ieinteresētās sabiedrības daļas rīcībā pilsētplānošanas lēmumu, kāds tiek aplūkots pamatlietā, pirmās instances administratīvā procesa laikā var tikt labots otrās instances administratīvā procesa laikā ar nosacījumu, ka joprojām ir iespējami jebkādi risinājumi un ka situācijas labošana šajā procesa stadijā attiecīgajai sabiedrības daļai joprojām ļauj īstenot faktisku ietekmi uz lēmuma pieņemšanas procesa iznākumu, kas ir jāpārbauda valsts tiesai;
Direktīvas 96/61, kas grozīta ar Regulu Nr. 166/2006, 15.a pants ir jāinterpretē tādējādi, ka ieinteresētajai sabiedrības daļai šajā tiesību normā paredzētās prasības ietvaros ir jābūt iespējai lūgt tiesai vai neatkarīgai un objektīvai ar likumu izveidotai atbildīgajai institūcijai likt veikt pagaidu pasākumus, lai īslaicīgi apturētu atļaujas piemērošanu minētās direktīvas 4. panta izpratnē, kamēr tiek gaidīta galīgā lēmuma pieņemšana;
valsts tiesas lēmums, kas pieņemts valsts procesa ietvaros, ar kuru tiek īstenoti pienākumi, kuri izriet no Direktīvas 96/61, kas grozīta ar Regulu Nr. 166/2006, 15.a panta un Konvencijas par pieeju informācijai, sabiedrības dalību lēmumu pieņemšanā un iespēju griezties tiesu iestādēs saistībā ar vides jautājumiem, kas parakstīta Orhūsā 1998. gada 25. jūnijā un Eiropas Kopienu vārdā apstiprināta ar Padomes 2005. gada 17. februāra Lēmumu 2005/370/EK, 9. panta 2. un 4. punkta, ar kuru tiek atcelta atļauja, kas tika piešķirta, pārkāpjot minētās direktīvas noteikumus, pats par sevi nevar tikt uzskatīts par nepamatotu apdraudējumu apsaimniekotāja tiesībām uz īpašumu, kas ir aizsargātas ar Eiropas Savienības Pamattiesību hartas 17. pantu.
Lieta C‑80/12
Felixstowe Dock and Railway Company Ltd ,
Savers Health and Beauty Ltd ,
Walton Container Terminal Ltd ,
WPCS (UK) Finance Ltd ,
AS Watson Card Services (UK) Ltd ,
Hutchison Whampoa (Europe) Ltd ,
Kruidvat UK Ltd ,
Superdrug Stores plc
pret
The Commissioners for Her Majesty’s Revenue and Customs
(First‑Tier Tribunal (Tax Chamber) (Apvienotā Karaliste) lūgums sniegt prejudiciālu nolēmumu)
“EKL 43. un 48. panta interpretācija — Brīvība veikt uzņēmējdarbību — Nodokļu tiesību akti — Uzņēmumu ienākuma nodoklis — Nodokļu atvieglojums — Konsorcija pieprasījums saņemt grupas atvieglojumu (konsorcija atvieglojums) — Valsts tiesību akti, ar kuriem valsts teritorijā aizliegts konsorcija uzņēmumam nodot zaudējumus citam uzņēmumam, kas pieder uzņēmumu grupai, kurai pieder “saistītājuzņēmums”, kurš arī ir konsorcija dalībnieks — Saistītājuzņēmumam noteiktā valstspiederības prasība — Diskriminācija juridiskās adreses dēļ — Trešajā valstī esošs galvenais mātesuzņēmums — Korporatīvā saikne starp uzņēmumiem caur trešām valstīm”
I – Ievads
Apvienotajā Karalistē uzņēmums nodokļu vajadzībām var nodot zaudējumus citam uzņēmumam, ar kuru tam ir zināma korporatīvā saikne. Šis First‑Tier Tribunal (Tax Chamber) lūgums sniegt prejudiciālu nolēmumu it īpaši attiecas uz jautājumu, vai atbilstoši Eiropas Savienības (ES) tiesībām brīvība veikt uzņēmējdarbību tiek ierobežota, ja šāda zaudējumu nodošana nav iespējama gadījumā, ja uzņēmums, kas darbojas kā saistītājuzņēmums starp uzņēmumu, kas nodod zaudējumus, un pārņēmējuzņēmumu, ir citas dalībvalsts rezidents. Iesniedzējtiesa arī vaicā, vai atbilstoši ES tiesībām citādi ir tad, ja saikne starp uzņēmumiem pastāv, izmantojot trešajās valstīs esošus uzņēmumus.
Saskaņā ar Apvienotās Karalistes grupas nodokļa atvieglojuma režīmu [uzņēmumu grupai piemērojamais nodokļu atvieglojums] starp tādiem uzņēmumiem, kas ietilpst vienā uzņēmumu grupā ( 2 ) un/vai konsorcijā ( 3 ), ir iespējama zaudējumu nodošana un līdz ar to ir iespējama šo zaudējumu optimizācija nodokļu vajadzībām, tai pat laikā neizraisot grupas vai konsorcija konsolidēšanu nodokļu vajadzībām vienā vienīgā saimnieciskā vienībā ( 4 ).
Tiesai vēlreiz ir jāatbild uz jautājumu, vai atsevišķu nodokļu maksātāju izslēgšana no Apvienotās Karalistes grupas nodokļa atvieglojuma režīma ir saderīga ar brīvību veikt uzņēmējdarbību. Spriedumā lietā ICI izslēgšana no grupas nodokļa atvieglojuma režīma attiecās uz valsts holdinga sabiedrību, kas galvenokārt pārvaldīja ārvalstu meitasuzņēmumus, spriedumā lietā Marks & Spencer tā attiecās uz ārvalsts meitasuzņēmumiem, bet spriedumā lietā Philips Electronics UK – uz Apvienotās Karalistes pastāvīgo uzņēmumu, kas ietilpst uzņēmumā, kurš ir citas dalībvalsts rezidents ( 5 ).
Pirmajā mirklī šķiet, ka jaunums šajā lietā ir tāds, ka korporatīvā saikne plūst caur trešajām valstīm un ka galvenais mātesuzņēmums ( 6 ) ir trešās valsts rezidents. Tomēr, veicot galīgo analīzi, lai šajā lietā izvērtētu Apvienotās Karalistes tiesību aktu saderību ar ES tiesībām, šim jautājumam nav izšķirošas nozīmes.
Turklāt tas, vai šis ir ES tiesību jautājums, daļēji ir atkarīgs no faktiskās premisas attiecībā uz Apvienotās Karalistes pastāvīgo praksi, saskaņā ar kuru gadījumā, ja starp uzņēmumiem tiek nodoti zaudējumi, par to tiek maksāta atlīdzība. Tas tā ir tādēļ, ka šī lieta ir balstīta uz pieņēmumu, ka uzņēmums, kas nodod saistības, cietīs, ja tas pārņēmējuzņēmumiem nevarēs nodot zaudējumus par atlīdzību. Šāda ekonomiski neizdevīga situācija varētu rasties vienīgi tad, ja uzņēmums, kas nodod saistības, sastaptos ar naudas plūsmas grūtībām tādēļ, ka tas nebūtu spējīgs nekavējoties kapitalizēt zaudējumus, negaidot nākamo finanšu gadu. Tomēr, ja zaudējumu nodošana būtu notikusi bez jebkādas kompensācijas, jebkāds neizdevīgums, kas izriet no Apvienotās Karalistes tiesību aktiem, būtu jūtams tikai grupas līmenī, nevis uzņēmuma, kas nodod saistības, līmenī.
II – Valsts tiesības, fakti, tiesvedība un uzdotie prejudiciālie jautājumi
A – Apvienotās Karalistes tiesību akti
Pamatlietā piemērotās valsts tiesību normas ir noteiktas Income and Corporation Taxes Act 1988 [1988. gada likumā “Par ienākuma un uzņēmuma nodokļiem”, turpmāk tekstā – “ICTA”].
“Uzņēmumu grupa”ICTA 413. panta 3. punktā ir definēta šādi: divi uzņēmumi tiek uzskatīti par uzņēmumu grupas dalībniekiem, ja viens no tiem ir otram 75 % apmērā piederošs meitasuzņēmums vai abi ir 75 % apmērā trešajam uzņēmumam piederoši meitasuzņēmumi.
ICTA ir paredzēti divu veidu grupas nodokļa atvieglojumi: grupas pieprasījums saņemt grupas atvieglojumu (aplūkots spriedumā lietā Marks & Spencer) un koncerna pieprasījums saņemt grupas atvieglojumu (“konsorcija atvieglojums”) (aplūkots spriedumos lietā ICI un lietā Philips Electronics UK, kā arī šajā lietā).
Saskaņā ar ICTA 402. pantu uzņēmums var nodot uzņēmējdarbības zaudējumus un citas summas, kas var tikt atskaitītas no uzņēmumu ienākuma nodokļa (turpmāk tekstā – “uzņēmums, kas nodod saistības”), citam uzņēmumam pēc šī uzņēmuma pieprasījuma (turpmāk tekstā – “pārņēmējuzņēmums”) un šīs summas var tikt atskaitītas no pārņēmējuzņēmuma atvieglojuma no uzņēmumu nodokļa – dēvēts par “grupas atvieglojumu” – veidā. Šā panta 3. punktā ir paredzēts, ka, iesniedzot tā saucamo “konsorcija pieprasījumu”, grupas atvieglojums tāpat ir pieejams uzņēmuma, kas nodod saistības, un pārņēmējuzņēmuma gadījumā, ja viens no tiem ir grupas dalībnieks, bet otrs pieder konsorcijam, kā arī ja kāds no tiem ir gan grupas, gan konsorcija dalībnieks.
Atbilstoši ICTA 402. panta 3.A punktam grupas atvieglojumu var saņemt tikai tad, ja gan attiecībā uz uzņēmumu, kas nodod saistības, gan pārņēmējuzņēmumu ir izpildīti 3.B punktā paredzētie nosacījumi, proti, uzņēmumam ir jābūt Apvienotās Karalistes rezidentam vai nerezidentam, kas Apvienotajā Karalistē veic komercdarbību, izmantojot pastāvīgu uzņēmumu.
ICTA 406. panta 1. punktā ir ietvertas trīs definīcijas. “Saistītājuzņēmums” ir uzņēmums, kas ir gan konsorcija, gan uzņēmumu grupas dalībnieks. “Konsorcija uzņēmums” saistībā ar saistītājuzņēmumu nozīmē uzņēmumu, kas pieder konsorcijam, kura dalībnieks ir arī saistītājuzņēmums. “Grupas dalībnieks” saistībā ar saistītājuzņēmumu nozīmē uzņēmumu, kas ir tās grupas dalībnieks, kurā ietilpst arī saistītājuzņēmums, taču kas pats par sevi nav tā konsorcija dalībnieks, kurā ietilpst saistītājuzņēmums.
Saskaņā ar ICTA 406. panta 2. punktu, “ja saistītājuzņēmums var  iesniegt konsorcija pieprasījumu attiecībā uz zaudējumiem vai citu summu, par ko var saņemt atvieglojumu par konsorcija uzņēmuma attiecīgo grāmatvedības pārskata periodu, grupas dalībnieks var iesniegt jebkādu konsorcija pieprasījumu, ko varētu iesniegt saistītājuzņēmums”, kas atbilstu tai pašai nodoto zaudējumu daļai, ja saistītājuzņēmums būtu pārņēmējuzņēmums.
No 402. panta 3.A un 3.B punkta, kā arī 406. panta 2. punkta, skatot tos kopsakarā, izriet, ka saistītājuzņēmumam, lai pieprasītu konsorcija atvieglojumu, ir jābūt Apvienotās Karalistes uzņēmumam rezidentam vai nerezidentam, kas Apvienotajā Karalistē veic komercdarbību, izmantojot pastāvīgu uzņēmumu. Citiem vārdiem, gan saistītājuzņēmumam, gan uzņēmumam, kas nodod saistības, kā arī pārņēmējuzņēmumam ir jābūt Apvienotās Karalistes uzņēmumu ienākuma nodokļa maksātājiem.
B – Uzņēmumu grupa un konsorcijs
Šajā lietā Felixstowe Dock un Railway Company Ltd u.c. ir “pārņēmējuzņēmumi” ( 7 ). Tie visi ietilpst Hutchison Whampoa Group, kuras galvenais mātesuzņēmums ir Hutchison Whampoa Ltd, kas ir reģistrēts Honkongā un ir tās rezidents un kuram pārņēmējuzņēmumos netieši pieder visas kapitāldaļas ( 8 ).
Hutchison 3G UK ir “uzņēmums, kas nodod saistības”. Tas pilnībā pieder Hutchison 3G UK Holdings Ltd.
Hutchison 3G UK Holdings Ltd ir konsorcija uzņēmums. Attiecīgajā laikposmā Hutchison 3G UK Holdings Ltd piederēja konsorcijam, kas sastāvēja no Hutchison 3G UK Investments Sàrl, Hutchison Whampoa Group, kas ir reģistrēta Luksemburgā un ir tās rezidente (50,1 % apmērā), trīs citiem Hutchison Whampoa Group uzņēmumiem, kuri ir reģistrēti Britu Virdžīnu salās un ir šo salu rezidenti (14,9 % apmērā), un diviem citiem ar Hutchison Whampoa Group nesaistītiem uzņēmumiem (attiecīgi 20 % un 15 % apmērā).
Hutchison 3G UK Investments Sàrl bija “saistītājuzņēmums”, kas darbojās kā saikne starp grupu un konsorciju. Tas pilnā apmērā piederēja Hutchison Europe Telecommunications Sàrl, uzņēmumam, kas ir reģistrēts Luksemburgā un ir tās rezidents ( 9 ). Abi uzņēmumi ir Hutchison Whampoa Ltd pilnībā piederoši netieši meitasuzņēmumi. Citas saiknes, kas saistītājuzņēmumu vieno ar Hutchison Whampoa Ltd, izriet no dažādiem holdinga starpniekuzņēmumiem, kas reģistrēti Luksemburgā un ārpus ES/EEZ teritorijas (Honkongā, Britu Virdžīnu salās un Kaimanu salās).
C – Tiesvedība pamatlietā un uzdotie prejudiciālie jautājumi
Uzņēmums, kas nodod saistības, nodarbojās ar mobilās telefonijas operatora pakalpojumu sniegšanu. Tam savas sistēmas izveides laikā radās ievērojamas izmaksas, un līdz ar to tas savas darbības pirmajā gadā cieta būtiskus zaudējumus. Attiecīgajā laikposmā atbilstoši ICTA 406. panta 1. punkta b) apakšpunkta mērķiem uzņēmums, kas nodod saistības, – kā tas skaidrots iepriekš – piederēja konsorcija uzņēmumam.
Tā kā pārņēmējuzņēmumi šajā laikposmā bija guvuši tirdzniecības peļņu, tie vēlējās izmantot uzņēmuma, kas nodod saistības, zaudējumus. No lūguma sniegt prejudiciālu nolēmumu izriet, ka saskaņā ar Hutchison Whampoa Group ietvaros noslēgto vienošanos uzņēmumam, kas nodod saistības, bija tiesības saņemt 30 penijus par katru £ 1 no nodotajiem zaudējumiem. Pārņēmējuzņēmumi bija “grupas dalībnieki”ICTA 406. panta 1. punkta c) apakšpunkta izpratnē, jo tie bija netieši Hutchison Whampoa Ltd meitasuzņēmumi, kuros tam piederēja ne mazāk kā 75 % kapitāldaļu ( 10 ).
Pārņēmējuzņēmumi pieprasīja konsorcija atvieglojumu saskaņā ar ICTA 402. panta 3. punktu un 406. pantu. To pieprasījums tika atteikts, pamatojoties uz to, ka saistītājuzņēmums (kas vispār nav bijis tieši iesaistīts šajā tiesvedībā) nav Apvienotās Karalistes, bet gan Luksemburgas rezidents. Tas saskaņā ar ICTA 406. panta 1. punktu nevarot nodot tiesības pieprasīt konsorcija atvieglojumu citam grupas dalībniekam, jo atbilstoši 402. panta 3.B punktā ietvertajam nosacījumam tam pašam neesot nekādu tiesību iesniegt šādu pieprasījumu.
First‑tier Tribunal (Tax Chamber), izskatot šo lietu, nolēma apturēt tiesvedību un uzdot Tiesai šādus prejudiciālus jautājumus:
“1.
Vai apstākļos, kad:
dalībvalsts (tādas kā Apvienotā Karaliste) tiesiskajā regulējumā ir paredzēts, ka uzņēmums (“pārņēmējuzņēmums”) var pieprasīt grupas nodokļa atvieglojumu par tāda uzņēmuma zaudējumiem, kurš pieder konsorcijam (“konsorcija uzņēmums”), ar nosacījumu, ka uzņēmums, kas ietilpst tajā pašā uzņēmumu grupā, kurā pārņēmējuzņēmums, ietilpst arī konsorcijā (“saistītājuzņēmums”), un
uzņēmumu grupas mātesuzņēmums (kas pats nav pārņēmējuzņēmums, konsorcija uzņēmums vai saistītājuzņēmums) nav Apvienotās Karalistes vai kādas citas dalībvalsts valstspiederīgais,
LESD 49. un 54. pants [agrāk – EKL 43. un 48. pants] liedz noteikt prasību, ka saistītājuzņēmumam ir vai nu jābūt Apvienotās Karalistes rezidentam, vai jāveic komercdarbība Apvienotajā Karalistē, izmantojot tur atrodošos pastāvīgu uzņēmumu?
Ja atbilde uz pirmo jautājumu ir apstiprinoša, vai Apvienotajai Karalistei ir pārņēmējuzņēmumam jāparedz tiesiskās aizsardzības līdzeklis (piemēram, atļaujot šim uzņēmumam pieprasīt atvieglojumu par zaudējumiem, ko cietis konsorcija uzņēmums) apstākļos, kad:
saistītājuzņēmums ir izmantojis savu uzņēmējdarbības veikšanas brīvību, taču konsorcija uzņēmums un pārņēmējuzņēmums nav izmantojuši nekādas Savienības tiesībās aizsargātas brīvības,
saikni (saiknes) starp uzņēmumu, kas nodod saistības, un pārņēmējuzņēmumu veido uzņēmumi, no kuriem visi nav reģistrēti ES/[Eiropas Ekonomikas zonā (EEZ)]?”
Felixstowe Dock and Railway Company u.c., Vācijas, Francijas, Nīderlandes un Apvienotās Karalistes valdības, kā arī Eiropas Komisija iesniedza rakstveida apsvērumus. 2013. gada 3. septembrī notika tiesas sēde, kuras laikā visi lietas dalībnieki, izņemot Francijas valdību, sniedza mutvārdu apsvērumus.
III – Analīze
A – Ievada apsvērumi
Abi iesniedzējtiesas uzdotie jautājumi attiecas uz brīvību veikt uzņēmējdarbību. Ņemot vērā, ka LESD 49. un 54. pants pamatlietas situācijai nav piemērojami ratione temporis, es savu analīzi balstīšu uz EKL 43. un 48. pantu.
Veicot šo analīzi, es abus jautājumus aplūkošu kopā. Būtībā iesniedzējtiesa, pirmkārt, vaicā, vai pamatlietas situācijā EKL 43. un 48. pants, lai piemērotu konsorcija nodokļa atvieglojuma shēmu, liedz noteikt prasību, ka saistītājuzņēmumam ir vai nu jābūt Apvienotās Karalistes rezidentam, vai Apvienotajā Karalistē jāveic komercdarbība, izmantojot tur atrodošos pastāvīgu uzņēmumu. Otrkārt, tā vaicā, vai šie panti liedz dalībvalstij noteikt prasību, ka uzņēmumu grupas zemākā līmeņa kopējam mātesuzņēmumam, kuram pieder saistītājuzņēmums un uzņēmumi, kas nodokļu vajadzībām pārņem zaudējumus, ir jābūt dalībvalsts vai EEZ valsts rezidentam, vai arī saiknei starp saistītājuzņēmumu un uzņēmumiem, kas nodokļu vajadzībām pārņem zaudējumus, jāpastāv tikai starp šādiem uzņēmumiem. Visbeidzot, tā vaicā, vai pārņēmējuzņēmumam ir jāparedz tāds tiesiskās aizsardzības līdzeklis kā konsorcija atvieglojums, ja ar Apvienotās Karalistes tiesību aktu tiek pārkāpta brīvība veikt uzņēmējdarbību.
Vispirms būtu jāprecizē, ka šī lieta neattiecas uz nodokļu ieturēšanas kompetenču sadalījumu starp dalībvalstīm, lai gan, kā tas izriet no Vācijas un Francijas valdību apsvērumiem, pastāv bažas par to, ka tas varētu apdraudēt to kompetenci iekasēt nodokli no starptautiskām uzņēmumu grupām, kas atrodas trešo valstu mātes uzņēmuma kontrolē.
Patiesi, šī lieta attiecas uz Apvienotās Karalistes uzņēmuma, kas ir Apvienotās Karalistes uzņēmumu ienākuma nodokļa maksātājs, zaudējumu nodošanu, lai tos atskaitītu no peļņas, ko guvis cits Apvienotās Karalistes uzņēmums, kas arī ir Apvienotās Karalistes uzņēmumu ienākuma nodokļa maksātājs šajā dalībvalstī. Līdz ar to šajā lietā netiek runāts par pārrobežu zaudējumu nodošanu starp uzņēmumiem, kuri ir dažādu dalībvalstu rezidenti, kas radītu jautājumu par nodokļu ieturēšanas kompetenču sadalījumu, kā tas bija spriedumos lietā National Grid Indus ( 11 ) un lietā Philips Electronics UK ( 12 ). Šī lieta ir vienīgi par to, vai zaudējumu nodošana no viena Apvienotās Karalistes uzņēmuma citam konsorcija dalībniekam, lai saņemtu konsorcija atvieglojumu, var tikt pakļauta prasībai, saskaņā ar kuru saistītājuzņēmumam ir jābūt Apvienotās Karalistes uzņēmumam, vai arī tam Apvienotajā Karalistē ir jābūt pastāvīgam uzņēmumam.
Šajā ziņā ir noderīgi atsaukties uz tiesību aktu, kas attiecas uz grupas atvieglojumu, attīstības trim posmiem Apvienotajā Karalistē. Līdz 2000. gada 1. aprīlim (proti, laikposms pirms tiesvedības šajā lietā) grupas atvieglojums starp diviem māsasuzņēmumiem netika pieļauts, ja to mātesuzņēmums nebija Apvienotās Karalistes rezidents. Tomēr kopš 2000. gada 1. aprīļa (laikposms, kas attiecas uz šo tiesvedību) uzņēmumi, kas ietilpst vienā un tajā pašā grupā var savstarpēji nodot zaudējumus neatkarīgi no tā, kuras valsts rezidenti tie ir. No tā izriet, ka, ja attiecīgajā laikposmā uzņēmums, kas nodod saistības, vismaz 75 % apmērā būtu (netieši) piederējis Hutchison Whampoa Group (faktisko 65 % vietā), nepastāvētu nekāds šķērslis attiecībā uz to, lai pārņēmējuzņēmumi izmantotu uzņēmēja, kas nodod saistības, zaudējumus, jo Hutchison Whampoa Group bija grupas dalībniece atbilstoši ICTA 402. panta 1. un 2. punkta mērķiem. 2010. gadā, proti, pēc laikposma, uz kuru attiecas tiesvedība šajā lietā, Apvienotās Karalistes tiesību akti attiecībā uz grupas atvieglojumu tika grozīti ar 2010. gada likumu par uzņēmumu ienākuma nodokli, saskaņā ar kuru ES/EEZ reģistrēts uzņēmums var būt saistītājuzņēmums. Tomēr atbilstoši jaunajiem noteikumiem saistītājuzņēmumam un pārņēmējuzņēmumam ir jābūt vienas un tās pašas grupas dalībniekiem, neiesaistot uzņēmumu, kas nav reģistrēts ES/EEZ.
Līdz ar to, ja Tiesa konstatētu, ka pastāv neatļauts pamatbrīvību ierobežojums, attiecīgais Apvienotās Karalistes tiesību akts nevarētu tikt pamatots, atsaucoties uz vajadzību saglabāt nodokļu ieturēšanas kompetenču sadalījumu starp dalībvalstīm. Tāpat arī attiecībā uz iepriekš aplūkotajām izmaiņām tiesību aktos, saskaņā ar kurām grupu atvieglojums ir iespējams neatkarīgi no tā mātesuzņēmuma vai uzņēmumu grupas valstspiederības, kuri nav uzņēmumi, kas nodod saistības, vai pārņēmējuzņēmums, kā pamatojums nevarētu tikt izvirzīta nodokļu režīma saskaņotība. Faktiski Apvienotā Karaliste nav izvirzījusi nevienu pamatojumu grozītajai valsts tiesību normai, jo saskaņā ar tās viedokli situācija pamatlietā neietilpst ES tiesību piemērošanas jomā ( 13 ).
Ir arī jāatgādina, ka, lai gan tiešie nodokļi ir dalībvalstu kompetencē, tās šo kompetenci nedrīkst īstenot pretēji Savienības tiesībām, it īpaši Līgumā garantētajām pamatbrīvībām. Kā to norādījusi ģenerāladvokāte J. Kokote [J. Kokott], saskaņā ar ES tiesībām dalībvalstīm principā nav pienākuma uzņēmumu ienākuma nodokļu tiesiskajā regulējumā saistībā ar zaudējumiem paredzēt grupas atvieglojumu, jo nodokļu režīma noteikšana ir katras dalībvalsts ziņā. Tomēr, ja šādas tiesības ir paredzētas, tās ir jānosaka saskaņā ar ES tiesībās garantētajām pamatbrīvībām, it īpaši saskaņā ar brīvību veikt uzņēmējdarbību ( 14 ).
B – Grupas nodokļa atvieglojuma režīma darbība
No ekonomiskā viedokļa tāda veida grupas nodokļa atvieglojuma režīms kā Apvienotajā Karalistē ļauj uzņēmumam, kas nodod saistības, nodot tā zaudējumus pārņēmējuzņēmumam, ko tas var atskaitīt no savas ar nodokli apliekamās peļņas. Tādējādi uzņēmums, kas nodod saistības, zaudē iespēju izmantot šos zaudējumus nodokļu mērķiem, it īpaši iespēju pārnest zaudējumus uz nākamajiem finanšu gadiem ( 15 ).
Šķiet, ka ierastā prakse Apvienotajā Karalistē ir tāda, ka šī zaudējumu nodošana notiek apmaiņā pret atlīdzību ( 16 ), kas bieži atbilst izmantojot zaudējumus ietaupītajai uzņēmumu ienākuma nodokļa summai, pat nepastāvot tiesiskai prasībai par šādu atlīdzību, izņemot, ciktāl šāda prasība izriet no uzņēmuma, kas nodod saistības, vadības fiduciārajiem pienākumiem atbilstoši uzņēmējdarbības tiesībām. Piemēram, šajā lietā pārņēmējuzņēmums piekrita maksāt 30 penijus par katru £ 1 no nodotajiem zaudējumiem.
Tā kā Apvienotās Karalistes uzņēmumu grupām piemērojamais nodokļa atvieglojumu režīms nav balstīts uz peļņas un zaudējumu konsolidēšanu nodokļu mērķiem uzņēmumu grupas līmenī, ir skaidrs, ka uzņēmums, kas nodod saistības, kā neatkarīga juridiska persona ar mērķi gūt peļņu varētu nepiekrist bez atlīdzības nodot zaudējumus, ko tas vēlāk varētu izmantot, lai samazinātu savus turpmāk maksājamos nodokļus. Nododot zaudējumus pret atlīdzību, kas atspoguļo piemērojamo uzņēmumu ienākuma nodokļa likmi, uzņēmums, kas nodod saistības, savus zaudējumus izsaka naudas izteiksmē agrāk (un drošāk), tādējādi iegūstot naudas plūsmas priekšrocību.
Ja Apvienotās Karalistes prakse būtu citāda nekā iepriekš aplūkotā, būtu grūti saprast, kā uzņēmums, kas nodod saistības, varētu ciest no jebkāda faktiska kaitējuma, kas rastos tādas tiesību normas rezultātā, saskaņā ar kuru uzņēmumi nevar nodot savus zaudējumus citam uzņēmumam, citiem vārdiem, nevar kā pretprasību nākotnes nodokļu saistībām par atlīdzību nodot aktīvus ar potenciālu ekonomisko vērtību citam uzņēmumam, neatspoguļojot to vērtību brīdī, kad aktīvi vēl ir uzņēmuma, kas nodod saistības, rīcībā. Tāpat arī būtu grūti apgalvot, ka tiesību norma, saskaņā ar kuru uz peļņu orientētam uzņēmumam nav atļauts bez piemērotas atlīdzības nodot tā aktīvus, ir brīvības veikt uzņēmējdarbību ierobežojums. Tādēļ bez šī faktiskā konteksta no Apvienotās Karalistes tiesību aktiem izrietošais neizdevīgums nebūtu jūtams uzņēmuma, kas nodod saistības, līmenī, bet to justu tikai uzņēmumi, kuri grupā un konsorcijā atrodas augstāk nekā uzņēmums, kas nodod saistības, un pārņēmējuzņēmumi, proti, grupas līmenī tas būtu jūtams kā visas uzņēmumu grupas nodokļu nastas palielināšanās.
Šāda naudas plūsmas priekšrocība vai iespēja iegūt šādu priekšrocību var palielināt uzņēmuma, kas nodod saistības, vērtību un līdz ar to – jebkuru šajā uzņēmumā esošo kapitāldaļu vērtību. Tas nozīmē, ka iespēja saņemt grupu atvieglojumu ir izdevīga to uzņēmumu īpašniekiem, kas nodod saistības, neatkarīgi no tā, vai tie ir tiešie vai netiešie mātesuzņēmumi vai konsorcija dalībnieki ar mazākuma līdzdalību ( 17 ).
Pārņēmējuzņēmumam šāda situācija ir finansiāli neitrāla: tas uzņēmumam, kas nodod saistības, samaksā summu, kura atbilst nodoklim, no kura tas – pateicoties uzņēmumam, kas nodod saistības, – izvairās, tā vietā, lai šo pašu summu samaksātu valsts kasei. Tomēr, tā kā Apvienotās Karalistes tiesību aktos – arī konsorcija atvieglojuma kontekstā – ir noteikta prasība, ka pārņēmējuzņēmumam un saistītājuzņēmumam ir jāietilpst tajā pašā grupā, ar priekšrocību, ko grupa gūst no grupai piemērojamā nodokļa atvieglojuma, var izskaidrot vienošanos starp pārņēmējuzņēmumiem un uzņēmumiem, kas nodod saistības, jo tādējādi grupas līmenī tiek samazināta nodokļu nasta ( 18 ).
C – Kura pamatbrīvība ir piemērojama ratione materiae?
Ņemot vērā Tiesas judikatūrā paredzētos kritērijus, var rasties jautājums, vai Apvienotās Karalistes tiesību akti attiecas uz brīvību veikt uzņēmējdarbību. Lai brīvība veikt uzņēmējdarbību būtu piemērojama, Tiesa ir piešķīrusi nozīmi tam, kāds ir pār attiecīgo uzņēmumu īstenotās kontroles apjoms. Šajā lietā kontroles apjoms, kas paredzēts valsts tiesībās, var būt no 5 %, ko tikpat kā nevar uzskatīt par “kontroli”, līdz pat 74,99 %. Tomēr šī jautājuma risinājums, šķiet, izriet no lietas apstākļiem, kā es to paskaidrošu turpinājumā, un iesniedzējtiesa savus jautājumus ir uzdevusi arī brīvības veikt uzņēmējdarbību kontekstā.
Saistībā ar trešās valsts aspektu, kas attiecas uz Hutchison Whampoa Group sarežģīto korporatīvo struktūru, rodas jautājums par to, vai attiecīgais Apvienotās Karalistes tiesību akts būtu jāizvērtē, ņemot vērā brīvību veikt uzņēmējdarbību, kas nav piemērojama attiecībā uz trešajām valstīm, un/vai ņemot vērā kapitāla brīvu apriti, kas ir piemērojama arī attiecībā uz šādām valstīm.
Tiesa spriedumā lietā C‑35/11 Test Claimants in the FII Group Litigation ir noteikusi, ka attiecībā uz to, vai valsts tiesību akti ietilpst vienas vai citas aprites brīvības piemērošanas jomā, ir jāņem vērā attiecīgā tiesiskā regulējuma mērķis. Dalībvalsts tiesību akti, kurus ir paredzēts piemērot vienīgi tai dalībai, kas ļauj zināmā mērā ietekmēt uzņēmuma lēmumus un noteikt tā darbību, ietilpst brīvības veikt uzņēmējdarbību piemērošanas jomā. Turpretī valsts tiesību normas, kas ir piemērojamas dalībai kapitālā, kuras vienīgais mērķis ir bijusi līdzekļu ieguldīšana, bet ne uzņēmuma vadības un kontroles ietekmēšana, ir jāizvērtē, ņemot vērā vienīgi kapitāla brīvu apriti ( 19 ).
Situācijās, kad no to mērķa nav iespējams noteikt, vai valsts tiesību akti ietilpst galvenokārt LESD 49. vai 63. panta piemērošanas jomā, Tiesa ņem vērā lietas faktiskos apstākļus, lai noteiktu, vai pamatlietā aplūkotā situācija ietilpst vienas vai otras minētās tiesību normas piemērošanas jomā (mans izcēlums) ( 20 ).
Šeit būtu jānošķir Apvienotās Karalistes tiesībās paredzētie divu veidu grupu atbrīvojumi. Apvienotās Karalistes noteikumi par grupu pieprasījumiem saņemt grupu atvieglojumus, ņemot vērā to mērķi, skaidri attiecas uz tādu dalību, kas ļauj zināmā mērā ietekmēt uzņēmuma lēmumus un noteikt tā darbību. Tie attiecas uz uzņēmumiem, kuri ir meitasuzņēmumi vismaz 75 % apmērā. Līdz ar to šie noteikumi ietilpst brīvības veikt uzņēmējdarbību jomā.
Attiecībā uz konsorcija pieprasījumu saņemt grupu atvieglojumu atbilde nav tik skaidra. Tiesību normas par konsorcija atvieglojumu ir piemērojamas situācijā, kad vismaz 75 % no konsorcija uzņēmuma kapitāldaļām pieder konsorcija dalībniekiem, taču katram no tiem nedrīkst piederēt mazāk kā 5 % un vairāk nekā 75 % kapitāldaļu ( 21 ). Tas attiecas gan uz situācijām, kurās ir viens dominējošs īpašnieks, gan arī uz tādām, kurās ir vairāki savstarpēji neatkarīgi kapitāldaļu turētāji. Teorētiski varētu pastāvēt konsorcija uzņēmums, kurā ir 20 kapitāldaļu turētāji, katrs ar dalību 5 % apmērā. No tā varētu izrietēt situācija, kurā ir 20 saistītājuzņēmumi un konsorcija uzņēmums varētu nodot tā zaudējumus 5 % apmēra daļās 20 dažādām uzņēmumu grupām.
Manuprāt, Apvienotās Karalistes tiesību normas par konsorcija atvieglojumu nav paredzētas, lai tās piemērotu tikai tādai dalībai, kas ļauj zināmā mērā ietekmēt uzņēmuma lēmumus. Kā to tiesas sēdē norādīja pārņēmējuzņēmuma pārstāvis, Apvienotās Karalistes nodokļu tiesību aktos nav paredzēts, ka jebkāda veida juridiski noteikta kolektīvā kontrole pār konsorcija uzņēmumu jāīsteno konsorcija dalībniekiem ( 22 ). Līdz ar to, manuprāt, holdinga uzņēmumi, kam ir tiesības saņemt konsorcija atvieglojumu, varētu tikt uzskatīti par tiešajiem ieguldījumiem un uz tiem attiecināmie iespējamie ierobežojumi – par kapitāla brīvas aprites ierobežojumu ( 23 ).
Tomēr Apvienotās Karalistes tiesību normas pieļauj arī situācijas, kurās konsorcija uzņēmums atrodas tikai vienas uzņēmumu grupas kontrolē. Tāda ir uzņēmuma, kas nodod saistības, situācija šajā lietā: 65 % no uzņēmuma netieši pieder Hutchison Whampoa Group (50,1 % ar saistītājuzņēmuma starpniecību un 14,9 % ar trim Britu Virdžīnu salu grupas uzņēmumiem). Līdz ar to aplūkotās tiesību normas principā var ierobežot brīvību veikt uzņēmējdarbību un pamatlietas situācija būtu jāuzskata par tādu, kas ietilpst pamatbrīvību piemērošanas jomā.
Ņemot vērā šos apsvērumus, manuprāt, lietas apstākļi ietilpst EKL 43. panta piemērošanas jomā, kas pamato, ka Apvienotās Karalistes konsorcija atvieglojuma režīms galvenokārt tiek izvērtēts, ņemot vērā brīvību veikt uzņēmējdarbību.
D – Brīvības veikt uzņēmējdarbību ierobežojuma esamība
Brīvība veikt uzņēmējdarbību, kas EK līguma 43. pantā piešķirta ES pilsoņiem un kas ietver arī tiesības sākt un izvērst darbības kā pašnodarbinātām personām, kā arī dibināt un vadīt uzņēmumus ar tādiem pašiem nosacījumiem, kādi saviem pilsoņiem paredzēti tās dalībvalsts tiesību aktos, kurā šāds uzņēmums tiek dibināts, atbilstoši EK līguma 48. pantam attiecībā uz uzņēmumiem un sabiedrībām, kas izveidotas atbilstoši dalībvalsts tiesību aktiem un kuru juridiskā adrese, galvenā vadība vai galvenais uzņēmums atrodas Eiropas Savienībā, ietver tiesības veikt darbību attiecīgajā dalībvalstī ar meitasuzņēmuma, filiāles vai pārstāvniecības starpniecību. Tā kā ar EK līguma 43. panta pirmās daļas otro teikumu turklāt tieši atļauts uzņēmējiem izvēlēties piemērotāko juridisko formu, kādā tie īsteno savas darbības citā dalībvalstī, šī izvēles brīvība nedrīkst tikt ierobežota ar diskriminējošām nodokļu tiesību normām ( 24 ).
Saskaņā ar Apvienotās Karalistes tiesību aktiem saistītājuzņēmumam ir jābūt Apvienotās Karalistes rezidentam vai nerezidentam, kas Apvienotajā Karalistē veic komercdarbību, izmantojot pastāvīgu uzņēmumu. Ir skaidrs, ka šī norma ierobežo tāda saistītājuzņēmuma, kas ir reģistrēts Luksemburgā, kā arī tā nākamā līmeņa mātesuzņēmuma, kas arī ir reģistrēts Luksemburgā, brīvību veikt uzņēmējdarbību.
Tiesa spriedumā lietā Marks & Spencer noteica, ka “[t]āds grupas [nodokļa] atvieglojums kā pamatlietā rada nodokļu priekšrocības attiecīgajām sabiedrībām. Paātrinot uzņēmumu, kas strādājuši ar zaudējumiem, zaudējumu dzēšanu, tos nekavējoties atskaitot no citu grupas uzņēmumu peļņas, tiek paredzēta skaidras naudas uzkrāšanas priekšrocība” ( 25 ). Vai tas nozīmē, ka neizdevīgums tiek justs tikai grupas līmenī, vai arī to jūt galvenais mātesuzņēmums, kas šajā lietā ir trešās valsts uzņēmums? Manuprāt, tā tas nav.
Kā es skaidroju iepriekš, no faktiem izriet, ka atbilstoši Apvienotās Karalistes grupas atvieglojuma režīmam grupas un/vai konsorcija ietvaros zaudējumi tiek atskaitīti no peļņas, nevis izmantojot konsolidēto nodokļu aprēķināšanu vai kā grupas ieguldījumu nododot ar nodokli apliekamo peļņu, bet gan ar vienošanos, saskaņā ar kuru zaudējumi tiek nodoti apmaiņā pret atlīdzību, tādējādi uzņēmumam, kas nodod saistības, radot naudas plūsmas priekšrocību. Ja zaudējumu nodošana un līdz ar to konsorcijam piemērojamais nodokļa atvieglojums netiek pieļauts saistītājuzņēmuma valsts piederības dēļ, no neizdevīgas situācijas, zaudējot naudas plūsmas priekšrocību, vispirms cieš uzņēmums, kas nodod zaudējumus. Tiesas judikatūrā šāda neizdevīga situācija attiecībā uz naudas plūsmu ir atzīta par nelabvēlīgu attieksmi, kas var tikt uzskatīta par ierobežojumu ( 26 ). Neizdevīgā situācija, no kuras uzņēmums cieš mātesuzņēmuma rezidences statusa dēļ, spriedumā lietā Metallgesellschaft u.c. tika atzīta par pietiekamu, lai varētu uzskatīt, ka ir pārkāpta brīvība veikt uzņēmējdarbību ( 27 ).
Šo neizdevīgo situāciju jūt arī uzņēmuma, kas nodod saistības, īpašnieki, jo to kapitāldaļu vērtība samazinās neatkarīgi no tā, vai tiem pieder kapitāldaļu kontrolpakete un vai tiem ir stabila mazākuma līdzdalība vai portfeļa ieguldījumi. Protams, tikai pirmajam ir nozīme, raugoties no brīvības veikt uzņēmējdarbību viedokļa.
Līdz ar to šajā lietā Luksemburgas saistītājuzņēmums, kuram netieši pieder 50,1 % no Apvienotās Karalistes uzņēmuma, kas nodod saistības, ir mazāk izdevīgā situācijā, nekā salīdzināmā situācijā atrastos Apvienotās Karalistes uzņēmums rezidents, ņemot vērā tā spēju rīkoties kā saiknei starp diviem Apvienotās Karalistes uzņēmumiem, kuri ir uzņēmumu ienākuma nodokļa maksātāji. To nemaina apstāklis, ka neizdevīgums izpaužas arī Luksemburgas saistītājuzņēmuma vērtībā, ko līdz ar to jūt tā īpašnieki, kuri daļēji ir trešo valstu uzņēmumi, kā arī, visbeidzot, trešās valsts galvenais mātesuzņēmums, kas kontrolē sarežģīto uzņēmumu struktūru.
Līdz ar to, balstoties uz saistītājuzņēmuma valstspiederību, pastāv tieša diskriminācija. Saskaņā ar Apvienotās Karalistes tiesību normām saistītājuzņēmuma mātesuzņēmumam ir izdevīgāk nodibināt savu meitasuzņēmumu Apvienotajā Karalistē nekā citur.
Kā es to paskaidroju iepriekš, Apvienotās Karalistes valdība nav norādījusi nevienu iemeslu, ar ko varētu tikt pamatots valsts tiesību aktos noteiktais ierobežojums. Tādēļ es šo jautājumu nevaru aplūkot.
Šajā stadijā būtu arī jāpārliecinās, vai pārņēmējuzņēmumiem ir tiesības atsaukties uz brīvību veikt uzņēmējdarbību. No sprieduma lietā Philips Electronics UK ( 28 ) izriet, ka uzņēmumi nodokļu vajadzībām var atsaukties uz cita uzņēmuma, kurš ar tiem ir saistīts, brīvības veikt uzņēmējdarbību ierobežojumu, ciktāl šāds ierobežojums ietekmē minēto uzņēmumu aplikšanu ar nodokli. Tātad šajā kontekstā nav nozīmes tam, ka ne uzņēmums, kas nodod saistības, ne arī pārņēmējuzņēmums paši nav īstenojuši savu brīvību veikt uzņēmējdarbību.
Līdz ar to pārņēmējuzņēmumi paši savām nodokļu vajadzībām var atsaukties uz saistītājuzņēmumam noteikto brīvības veikt uzņēmējdarbību ierobežojumu, ciktāl Apvienotās Karalistes noteikumi, kā tos interpretējusi valsts tiesa, nav saderīgi ar EKL 43. un 48. pantu.
Pagaidām jāsecina, ka prasība, kas piemērojama saistītājuzņēmumam saistībā ar konsorcija pieprasījumu par grupas atvieglojuma saņemšanu un saskaņā ar kuru uzņēmumam jābūt Apvienotās Karalistes rezidentam vai arī tam jābūt patstāvīgam uzņēmumam, ir nepamatots brīvības veikt uzņēmējdarbību ierobežojums un līdz ar to tas ir aizliegts ar EKL 43. un 48. pantu.
E – Trešās valstis un brīvība veikt uzņēmējdarbību
Brīvības veikt uzņēmējdarbību saistība ar trešajām valstīm šajā lietā ir svarīga, jo iesniedzējtiesa ar savu otro jautājumu vaicā, vai Apvienotajai Karalistei pārņēmējuzņēmumam ir jāparedz tiesiskās aizsardzības līdzeklis, piemēram, atļaujot šim uzņēmumam pieprasīt atvieglojumu par zaudējumiem, ko cietis konsorcija uzņēmums apstākļos, kad saistītājuzņēmums ir izmantojis savu brīvību veikt uzņēmējdarbību, taču konsorcija uzņēmums un pārņēmējuzņēmums nav izmantojuši nekādas ES tiesībās aizsargātas brīvības, un saikni (saiknes) starp uzņēmumu, kas nodod saistības, un pārņēmējuzņēmumu veido uzņēmumi, no kuriem visi nav reģistrēti ES/EEZ teritorijā.
Šis jautājums, manuprāt, ir jāizvērtē pirmā jautājuma kontekstā, jo būtībā tas attiecas uz brīvības veikt uzņēmējdarbību materiāltiesisko saturu, nevis uz iespējamajiem tiesiskajiem aizsardzības līdzekļiem jēdziena procesuālajā izpratnē ( 29 ). Citiem vārdiem, jautājums ir par to, vai – pat ja ar Līgumu būtu aizliegta prasība, ka saistītājuzņēmumam vai nu jābūt Apvienotās Karalistes uzņēmumam, vai tam šajā valstī jābūt pastāvīgam uzņēmumam, – joprojām būtu pieļaujama prasība, ka saistītājuzņēmumam jābūt ES/EEZ uzņēmumam vai ka saikne starp pārņēmējuzņēmumu un uzņēmumu, kas nodod saistības, nedrīkst pastāvēt ar trešo valstu uzņēmumu starpniecību?
Pretēji kapitāla brīvai apritei brīvība veikt uzņēmējdarbību nav piemērojama attiecībā uz trešajām valstīm. Vai tas nozīmē, ka uz ES uzņēmumiem, kurus faktiski kontrolē trešo valstu uzņēmumi vai fiziskas personas, neattiecas brīvība veikt uzņēmējdarbību? Citiem vārdiem, vai Luksemburgas uzņēmuma brīvību veikt uzņēmējdarbību ietekmē tas, ka to kontrolē trešās valsts mātesuzņēmums?
Šeit ir jāatgādina, ka atbilstoši EKL 48. pantam uzņēmumi vai sabiedrības, kuras izveidotas atbilstoši dalībvalsts tiesību aktiem un kuru juridiskā adrese, galvenā vadība vai galvenais uzņēmums atrodas Eiropas Savienībā, ir tādā pašā situācijā kā dalībvalstu valstspiederīgie, ciktāl tas attiecas uz brīvību veikt uzņēmējdarbību. Kā Tiesa noteikusi spriedumā lietā ICI ( 30 ), uzņēmuma reģistrētā adrese EKL 48. panta izpratnē, tāpat kā fiziskām personām šim nolūkam ir pilsonība, ir paredzēta, lai noteiktu tā piesaisti kādas dalībvalsts tiesību sistēmai.
Nekas Līgumos vai Tiesas judikatūrā neliecina par to, ka brīvība veikt uzņēmējdarbību, kas EKL 48. pantā minētajiem uzņēmumiem un sabiedrībām paredzēta ES tiesībās, tiktu ierobežota vai ietekmēta, ja tie atrastos trešo valstu juridisko vai fizisko personu kontrolē. ES uzņēmuma statuss ir balstīts uz juridiskās adreses atrašanās vietu un tiesību sistēmu, kurai uzņēmums ir piesaistīts, nevis uz tā kapitāldaļu turētāju valstspiederību. Ja uz šādiem ES uzņēmumiem neattiektos šī brīvība, daudzas juridiskās personas, kuru juridiskā adrese atrodas Eiropas Savienībā, tiktu izslēgtas no brīvības veikt uzņēmējdarbību un dalībvalstis tās varētu diskriminēt arī citādi, ne tikai uzliekot nodokļus.
Spriedumā lietā Halliburton Services ( 31 ) ir norādīts, ka dalībvalstu uzņēmumu ES tiesības neietekmē tas, ka to mātesuzņēmums Halliburton Inc. ir reģistrēts Amerikas Savienotajās Valstīs. Tomēr no šī sprieduma nevar izdarīt nekādus tālākus secinājumus attiecībā uz situācijām, kurās ES uzņēmumi, kuriem nav kopīga ES mātesuzņēmuma, pieder tādu uzņēmumu grupai, kuri nav ES uzņēmumi. Spriedumā lietā Halliburton Services valsts tiesa jau bija apstiprinājusi, ka atbilstoši starp Nīderlandi un Amerikas Savienotajām Valstīm noslēgtajam divpusējam līgumam nodokļu jomā Nīderlandes meitasuzņēmums, kurš iegādājies Vācijas meitasuzņēmuma pastāvīgo uzņēmumu Nīderlandē, nevar tikt diskriminēts tādēļ, ka uzņēmumu grupas mātesuzņēmums atrodas Amerikas Savienotajās Valstīs ( 32 ).
Tādēļ šajā lietā uz saistītājuzņēmumu, kurš ir reģistrēts Luksemburgā, un tā nākamā līmeņa mātesuzņēmumu, kurš arī ir reģistrēts Luksemburgā, attiecas brīvība veikt uzņēmējdarbību, neraugoties uz to, ka galīgo kontroli pār tiem īsteno Honkongā reģistrēts mātesuzņēmums.
F – Atļautie ierobežojumi
Vai tas nozīmē, ka Apvienotā Karaliste nedrīkst pieprasīt, lai starp uzņēmumu, kas nodod saistības, un pārņēmējuzņēmumu ES/EEZ ietvaros pastāvētu nepārtraukta saikne? Komisija savos apsvērumos norāda, ka Apvienotā Karaliste varētu noteikt šādu prasību, bet ka tā to nav izdarījusi laikposmā, uz kuru attiecas pamatlieta.
Manuprāt, šī situācija nepadara iesniedzējtiesas uzdoto jautājumu minēto aspektu hipotētisku vai arī jautājumu par trešajām valstīm nenozīmīgu tādā izpratnē, ka Tiesai tas nebūtu jāizskata. Faktiski situācijā, kurā ar valsts tiesību normu tiek diskriminētas “ārvalstu” juridiskās vai fiziskās personas un tādējādi minētās normas ir pretrunā ES tiesībām, nav izslēdzams, ka valsts tiesa šo stāvokli varētu uzlabot ar interpretāciju, saskaņā ar kuru šāda ES/EEZ valstspiederīgo vai uzņēmumu diskriminācija tiek izslēgta, nepaplašinot integrēšanās priekšrocības attiecībā uz trešās valsts juridiskām vai fiziskām personām. Vai tas ir juridiski iespējams, ir atkarīgs no valsts tiesībām; ES tiesībās netiek pieprasīts, lai citas pamatbrīvības, kas nav kapitāla brīva aprite, tiktu paplašinātas attiecībā uz trešo valstu subjektiem ( 33 ).
Spriedumā lietā Test Claimants in the Thin Cap Group Litigation ( 34 ) Tiesa no brīvības veikt uzņēmējdarbību piemērošanas jomas izslēdza situācijas, kurās ES aizdevējuzņēmumu un aizņēmējuzņēmumu kontrolējošais mātesuzņēmums bija trešās valsts rezidents. Tiesa nosprieda, ka aizņēmējuzņēmuma samaksāto procentu uzskatīšana par sadalīto peļņu ietekmē brīvību veikt uzņēmējdarbību, bet tikai attiecībā uz trešās valsts mātesuzņēmumu, kas īsteno tāda apjoma kontroli pār katru no pārējiem uzņēmumiem, kura tam ļauj ietekmēt šo uzņēmumu finansēšanas lēmumus. Šādā situācijā EKL 43. un 48. pants nav piemērojams.
Tā kā brīvība veikt uzņēmējdarbību neattiecas uz trešām valstīm, ES tiesības nevar aizliegt Apvienotās Karalistes tiesību aktos noteikt prasību, ka saistītājuzņēmumam ir jābūt reģistrētam ES/EEZ. Citiem vārdiem, ja konsorcija atvieglojuma kontekstā uzņēmums, kas nodod saistības, nevar nodot zaudējumus, ja attiecīgais uzņēmums ir trešās valsts uzņēmums, situācija ir ārpus EKL 43. panta piemērošanas jomas. Piemēram, ja pamatlietā saistītājuzņēmums, kas ir gan konsorcija, gan grupas dalībnieks, būtu reģistrēts Britu Virdžīnu salās, nevis Luksemburgā, tā brīvība veikt uzņēmējdarbību nevarētu tikt izvirzīta, lai pamatotu pieprasījumu saņemt konsorcija atvieglojumu. Tas tā būtu arī tad, ja Britu Virdžīnu salu uzņēmuma mātesuzņēmums atkal būtu ES/EEZ uzņēmums.
Iepriekš esmu ieteicis interpretāciju, saskaņā ar kuru brīvība veikt uzņēmējdarbību tiek pārkāpta, ja iespēja nodot zaudējumus ir izslēgta tad, ja saistītājuzņēmums ir ES/EEZ uzņēmums, no vienas puses, bet, pārkāpuma nav, ja uzņēmums ir trešās valsts uzņēmums, no otras puses. Šeit konsorcija atvieglojuma režīmu es esmu aplūkojis no uzņēmuma, kas nodod saistības, skatu punkta un neizdevīguma, kas tam varētu rasties un kas, raugoties no brīvības veikt uzņēmējdarbību viedokļa, ietekmē tā īpašniekus, aspektā. Šī problēma ir jāizvērtē arī no pārņēmējuzņēmumu skatu punkta.
Apvienotās Karalistes tiesību aktos ir noteikts, ka pārņēmējuzņēmumiem ir jāpieder tai pašai grupai, kurai pieder saistītājuzņēmums, citiem vārdiem, ka pārņēmējuzņēmumam ir jābūt saistītājuzņēmumam 75 % apmērā piederošam meitasuzņēmumam vai, vice versa, abiem ir jābūt trešajam uzņēmumam 75 % apmērā piederošiem meitasuzņēmumiem. Šajā lietā saistītājuzņēmums un pārņēmējuzņēmumi ir pilnībā Hutchison International Ltd – Honkongas uzņēmumam, kas pats ir pilnībā grupas galvenajam mātesuzņēmumam Hutchison Whampoa Ltd piederošs meitasuzņēmums, – piederoši meitasuzņēmumi. Saikne no saistītājuzņēmuma un pārņēmējuzņēmumiem uz to kopējo mātesuzņēmumu plūst gan caur ES/EEZ uzņēmumiem, gan trešo valstu uzņēmumiem; tiem nav kopīga ES/EEZ mātesuzņēmuma.
Tādā sistēmā kā Apvienotās Karalistes konsorcija atvieglojuma režīms valsts noteikumi, kas regulē starp saistītājuzņēmumu un pārņēmējuzņēmumu nepieciešamo saikni, var ietekmēt to zemākā līmeņa kopējā mātesuzņēmuma brīvību veikt uzņēmējdarbību, kuram ir tiesības uz finansiālām priekšrocībām, kas rodas, pateicoties iespējai atskaitīt viena uzņēmuma zaudējumus no cita uzņēmuma ar nodokli apliekamās peļņas, tādējādi samazinot tā kontrolē esošās (apakš)grupas kopējās nodokļu saistības. Ja šis zemākā līmeņa kopējais mātesuzņēmums ir ES/EEZ uzņēmums, valsts noteikumi, kas regulē saikni, var radīt aizliegtus brīvības veikt uzņēmējdarbību ierobežojumus. Ja šis zemākā līmeņa kopējais mātesuzņēmums ir trešās valsts uzņēmums, situācija, kas izriet no sprieduma lietā Test Claimants in the Thin Cap Group Litigation loģikas, neietilpst brīvības veikt uzņēmējdarbību piemērošanas jomā.
Turklāt, ja saikne starp zemākā līmeņa ES/EEZ kopējo mātesuzņēmumu un saistītājuzņēmumu un/vai pārņēmējuzņēmumiem plūst caur trešajām valstīm, šāda situācija būs ārpus EKL 43. un 48. panta piemērošanas jomas. Brīvība veikt uzņēmējdarbību neattiecas uz trešajās valstīts reģistrētu uzņēmumu tiesībām dibināt meitasuzņēmumus vai filiāles dalībvalstīs. Tāpat kā kontrolējošo akcionāru valstspiederībai nav nozīmes attiecībā uz brīvības veikt uzņēmējdarbību esamību ES/EEZ uzņēmumu gadījumā, tāpat arī nav nozīmes tās neesamībai trešo valstu uzņēmumu gadījumā.
G – Kapitāla brīva aprite
Kā es to esmu izskaidrojis iepriekš, iespējams, ka attiecīgie Apvienotās Karalistes noteikumi par konsorcija atvieglojumu varētu tikt uzskatīti vai būtu jāuzskata par tādiem, kas ietekmē kapitāla brīvu apriti, it īpaši attiecībā uz tiešajiem ieguldījumiem saistītājuzņēmuma kapitālā. Manuprāt, tas nemainītu iepriekš veiktās analīzes rezultātu, ciktāl tas skar attiecības ES/EEZ ietvaros, jo neiespējamība nodot zaudējumus rada arī neizdevīgumu saistītājuzņēmuma akcionāriem neatkarīgi no tā, vai tiem pieder kapitāldaļu kontrolpakete vai arī tiem ir zems līdzdalības līmenis.
Tā kā tiek ietekmēta kapitāla brīva aprite, tas nozīmē, ka Apvienotās Karalistes konsorcija atvieglojums ir jāattiecina arī uz trešo valstu uzņēmumiem. Tomēr, tā kā saskaņā ar Apvienotās Karalistes tiesību aktiem trešās valsts saistītājuzņēmumi bija izslēgti no konsorcija atvieglojuma piemērošanas jomas līdz 1993. gada 31. decembrim, uz attiecīgajām tiesību normām, ņemot vērā EKL 57. panta 1. punktā [tagad – LESD 64. panta 1. punkts] paredzēto “stand still” klauzulu ( 35 ), neattiecas kapitāla brīvas aprites ierobežojumu aizliegums.
H – Ierosinātās atbildes
Līdz ar to es iesaku uz pirmo jautājumu atbildēt tādējādi, ka tādos apstākļos kā pamatlietā EKL 43. un 48. pants nepieļauj prasību, saskaņā ar kuru, lai varētu piemērot konsorcija atvieglojuma režīmu, saistītājuzņēmumam ir jābūt vai nu attiecīgās dalībvalsts rezidentam, vai jāveic šajā dalībvalstī komercdarbība, izmantojot tajā esošu pastāvīgu uzņēmumu. Tomēr ar šiem pantiem dalībvalstij nav aizliegts noteikt prasību, ka uzņēmumu grupas, kurai pieder saistītājuzņēmums un uzņēmumi, kas nodokļu vajadzībām pārņem zaudējumus, zemākā līmeņa kopējam mātesuzņēmumam ir jāpieder ES/EEZ uzņēmumam un ka saikne starp saistītājuzņēmumu un uzņēmumiem, kas nodokļu vajadzībām pārņem zaudējumus, notiek, izmantojot vienīgi ES/EEZ uzņēmumus. Runājot par otro jautājumu, uz to ir jāatbild līdzīgi kā uz ceturto jautājumu lietā Philips Electronics UK.
IV – Secinājums
Ņemot vērā iepriekš minētos apsvērumus, iesaku Tiesai uz First‑Tier Tribunal (Tax Chamber) jautājumiem atbildēt šādi:
Tādos apstākļos kā pamatlietā EKL 43. un 48. pants (tagad – LESD 49. un 54. pants) nepieļauj prasību, saskaņā ar kuru, lai varētu piemērot konsorcija atvieglojuma režīmu, saistītājuzņēmumam ir jābūt vai nu attiecīgās dalībvalsts rezidentam, vai jāveic šajā dalībvalstī komercdarbība, izmantojot tajā esošu pastāvīgu uzņēmumu. Tomēr ar šiem pantiem nav aizliegts valsts tiesību aktos noteikt prasību, ka uzņēmumu grupas, kurai pieder saistītājuzņēmums un uzņēmumi, kas nodokļu vajadzībām pārņem zaudējumus, zemākā līmeņa kopējam mātesuzņēmumam ir jābūt dalībvalsts vai kādas no Eiropas Ekonomikas zonas dalībvalstu rezidentam un ka saiknei starp saistītājuzņēmumu un uzņēmumiem, kas nodokļu vajadzībām pārņem zaudējumus, ir jānotiek, izmantojot vienīgi šādus uzņēmumus.
Valsts tiesa nedrīkst piemērot valsts tiesību normu tiktāl, ciktāl tā ir pretrunā EKL 43. un 48. pantam.
Oriģinālvaloda – angļu.
Šajā kontekstā uzņēmumu grupa nozīmē mātes un meitasuzņēmumu kopumu, kas darbojas kā saimnieciskā vienība un kuram ir kopīga vadība.
Vispārīgi runājot, konsorciju var raksturot kā divu vai vairāku tādu uzņēmumu grupu, kuru mērķis ir vienota saimnieciskā darbībā vai resursu apvienošana, lai sasniegtu kopēju mērķi. Tomēr saskaņā ar Apvienotās Karalistes nodokļu tiesību aktiem konsorcija pastāvēšana ir atkarīga no noteikta līmeņa īstenotās kontroles, nepastāvot prasībai par kopēju mērķi.
Skat. ģenerāladvokāta L. M. Pojareša Pesoa Maduru [L. M. Poiares Pessoa Maduro] 2005. gada 7. aprīļa secinājumus lietā Marks & Spencer (2005. gada 13. decembra spriedums, Krājums, I‑10837. lpp., 17. punkts.
2005. gada 13. decembra spriedums lietā C-264/96 ICI (Krājums, I-4695. lpp.), spriedums lietā Marks & Spencer (minēts iepriekš) un 2012. gada 6. septembra spriedums lietā C‑18/11 Philips Electronics UK.
Šajā lietā ir jānošķir jēdzieni “zemākā līmeņa kopējais mātesuzņēmums” un “galvenais mātesuzņēmums”. To var raksturot šādi: Uzņēmums C ir zemākā līmeņa kopējais mātesuzņēmums uzņēmumiem A un B, ja A un B ir tā tiešie vai netiešie meitasuzņēmumi un ja uzņēmumam C nav meitasuzņēmuma D, kas būtu gan A, gan B mātesuzņēmums. Uzņēmumu grupas galvenais mātesuzņēmums ir uzņēmums, kurš ir vai nu tiešais, vai netiešais mātesuzņēmums visai uzņēmumu grupai, taču pats nav neviena cita uzņēmuma meitasuzņēmums.
Pārņēmējuzņēmumi ir: Felixstowe Dock and Railway Company Ltd, Savers Health and Beauty Ltd, Walton Container Terminal Ltd, WPCS (UK) Finance Ltd, AS Watson Card Services (UK) Ltd, Hutchison Whampoa (Europe) Ltd, Kruidvat UK Ltd un Superdrug Stores plc.
Attiecīgie saistītājuzņēmumi starp Hutchison Whampoa Ltd un pārņēmējuzņēmumiem bija dažādi holdinga starpniekuzņēmumi, kas reģistrēti ārpus ES/EEZ teritorijas (Honkongā vai Britu Virdžīnu salās), kā arī Eiropas Savienībā (Apvienotajā Karalistē vai Nīderlandē).
Hutchison Whampoa grupas dalībnieks vēlāk (2005. gada 23. jūnijā) iegādājās pēdējos divus minētos uzņēmumus, tādējādi arī pats Hutchison 3G UK Holdings Ltd kļuva par grupas dalībnieku, kā tas noteikts ICTA 413. panta 3.A punktā.
Saskaņā ar ICTA 413. panta 3. punktu.
2011. gada 29. novembra spriedums lietā C-371/10 National Grid Indus, Krājums, I-12273. lpp., 45. punkts.
Spriedums lietā Philips Electronics UK (minēts iepriekš, 23. punkts). Citi spriedumi, kuros ir aplūkots jautājums par nodokļu ieturēšanas kompetenču sadalījumu ir, piemēram, spriedums lietā Marks & Spencer (minēts iepriekš, 45. punkts), 2008. gada 15. maija spriedums lietā C-414/06 Lidl Belgium (Krājums, I-3601. lpp., 31. punkts), 2010. gada 25. februāra spriedums lietā C-337/08 X Holding (Krājums, I-1215. lpp., 28. punkts) un 2013. gada 21. februāra spriedums lietā C‑123/11 A Oy (23. punkts).
Turpretī Nīderlandes valdība uzskata, ka pastāv pamatots brīvības veikt uzņēmējdarbību ierobežojums.
Skat. ģenerāladvokātes J. Kokotes 2012. gada 19. aprīļa secinājumus lietā Philips Electronics UK, 22. punkts un tajā minētā judikatūra.
Skat. ģenerāladvokāta L. M. Pojareša Pesoa Maduru 2005. gada 7. aprīļa secinājumus lietā Marks & Spencer, 15. punkts.
Skat. ģenerāladvokātes J. Kokotes secinājumus lietā Philips Electronics UK, 14. un 29. punkts.
Naudas plūsmas neizdevīgumu, kas tiek izjusts grupas līmenī brīvības veikt uzņēmējdarbību veidā, ir aplūkojusi arī ģenerāladvokāte E. Šarpstone [E. Sharpston] savos secinājumos lietā Lidl Belgium, 29. un 30. punkts.
Priekšrocību grupas līmenī Tiesa ir atzinusi spriedumā lietā Marks & Spencer, 32. punkts (skat. iepriekš minēto citātu).
2012. gada 13. novembra spriedums lietā C‑35/11 Test Claimants in the FII Group Litigation (90.–92. punkts).
Spriedums lietā C‑35/11 Test Claimants in the FII Group Litigation (minēts iepriekš, 93. un 94. punkts).
Skat. ICTA 402. panta 3. punktu, 406. panta 1. punktu un 413. panta 6. punktu.
Šī situācija atšķiras no 2007. gada 24. maija spriedumā lietā C-157/05 Holböck (Krājums, I-4051. lpp.) aplūkotās, kurā uzņēmuma kolektīvo kontroli īstenoja akcionāri, kuriem nav kontroles funkciju.
Ir jāatgādina, ka ieguldījumi, kas dod kontroles tiesības, vienmēr ir tiešie ieguldījumi, tomēr ir arī ieguldījumi, kas nedod kontroles tiesības, taču tos nevar arī uzskatīt par tīri finansiāliem, piemēram, portfeļa ieguldījumi, jo to mērķis ir nodibināt stabilas attiecības ar uzņēmumu, kurš saņem finansējumu. Runājot par tiešajiem ieguldījumiem saskaņā ar ES tiesībām, Tiesa ir nospriedusi, ka LESD 63. pants attiecībā uz kapitāla brīvu apriti principā attiecas uz kapitāla apriti, ieskaitot uzņēmējdarbību vai tiešos ieguldījumus. Tiešie ieguldījumi attiecas uz līdzdalību uzņēmumā, iegādājoties tā akcijas, kas dod iespēju efektīvi piedalīties tā pārvaldībā un kontrolē (skat. 2009. gada 17. septembra spriedumu lietā C-182/08 Glaxo Wellcome, Krājums, I-8591. lpp., 40. punkts, un 2010. gada 21. oktobra spriedumu lietā C-81/09 Idrima Typou, Krājums, I-10161. lpp., 48. punkts, kā arī spriedumu lietā C-35/11 Test Claimants in the FII Group Litigation, minēts iepriekš, 102. punkts). Atbilstoši ESAO terminoloģijai ārvalstu tiešie ieguldījumi attiecas uz pastāvīgu interešu īstenošanu. Tas liecina par ilgtermiņa attiecībām un būtisku ietekmi uzņēmuma vadībā. Tas, ka tieši vai netieši pieder 10 % balsstiesību, ir šādu attiecību pierādījums. Skat. ESAO Ārvalstu tiešo ieguldījumu etalondefinīciju, 4. izd., 2008, 48. lpp., 117. punkts, un Nodokļu paraugkonvenciju par ienākumiem un kapitālu: 2010. gada saīsinātā redakcija (angļu valodā pieejama tīmekļa vietnē www.oecd.org). Skat. arī Smit, D., EU Freedoms, Non‑EU Countries and Company Taxation, Kluwer Law International, 2012, 64. un 68. lpp.
Spriedums lietā Philips Electronics UK (minēts iepriekš, 12. un 13. punkts).
Spriedums lietā Marks & Spencer (minēts iepriekš, 32. punkts).
2006. gada 12. decembra spriedums lietā C-446/04 Test Claimants in the FII Group Litigation (Krājums, I-11753. lpp., 84. punkts).
2001. gada 8. marta spriedums apvienotajās lietās C-397/98 un C-410/98 Metallgesellschaft u.c. (Recueil, I-1727. lpp., 43. punkts).
Spriedums lietā C‑18/11 Philips Electronics UK (minēts iepriekš, 39. punkts).
Skat. ģenerāladvokātes J. Kokotes secinājumus lietā Philips Electronics UK, 81. punkts.
Spriedums lietā ICI (minēts iepriekš, 20. punkts).
1994. gada 12. aprīļa spriedums lietā C-1/93 Halliburton Services (Recueil, I-1137. lpp.).
Skat. sprieduma 6. punktu.
Šī situācija atšķiras no prettiesiski piešķirta valsts atbalsta, ko saskaņā ar judikatūru nevar “legalizēt” ar atpakaļejošu spēku: šajā lietā runa drīzāk ir par dalībvalsts pienākumu, kas tai ir atbilstoši ES tiesībām, robežām, nevis to pārkāpšanas sekām. Skat. 2003. gada 21. oktobra spriedumu apvienotajās lietās C-261/01 un C-262/01 Van Calster u.c. (Recueil, I-12249. lpp., 1. punkts).
2007. gada 13. marta spriedums lietā C-524/04 Test Claimants in the Thin Cap Group Litigation (Krājums, I-2107. lpp., 98.–100. punkts).
Ir jānorāda, ka pirms ICTA, kas tika pieņemts 2000. gadā, 402. panta 3.A un 3.B punkta spēkā bija tiesību norma, saskaņā ar kuru ar “uzņēmumu” bija jāsaprot tikai Apvienotās Karalistes uzņēmumi. Skat. 1970. gada ICTA 258. panta 7. punktu (minēts sprieduma lietā ICI 6. punktā). 	
“Lūgums sniegt prejudiciālu nolēmumu — Brīvības, drošības un tiesiskuma telpa — Direktīva 2004/83/EK — Obligātie standarti bēgļa statusa vai alternatīvās aizsardzības statusa piešķiršanai — 4. pants — Faktu un apstākļu novērtēšana — Novērtēšanas kārtība — Atsevišķu pierādījumu pieņemšana — Kompetento valsts iestāžu pilnvaru apjoms — Bailes no vajāšanas dzimumorientācijas dēļ — Atšķirības starp ierobežojumiem attiecībā uz paziņojumu un dokumentāro vai citu pierādījumu par patvēruma meklētāja apgalvoto dzimumorientāciju pārbaudi, no vienas puses, un ierobežojumiem, kas attiecas uz šo elementu pārbaudi saistībā ar citiem vajāšanas iemesliem, no otras puses — Direktīva 2005/85/EK — Minimālie standarti attiecībā uz dalībvalstu procedūrām, ar kurām piešķir un atņem bēgļa statusu — 13. pants — Nosacījumi, kādiem ir pakārtota personiskā intervija — Eiropas Savienības Pamattiesību harta — 1. pants — Cilvēka cieņa — 7. pants — Privātās un ģimenes dzīves neaizskaramība”
Apvienotās lietas no C‑148/13 līdz C‑150/13
par lūgumiem sniegt prejudiciālu nolēmumu atbilstoši LESD 267. pantam, kurus Raad van State (Nīderlande) iesniedza ar lēmumiem, kas pieņemti 2013. gada 20. martā un kas Tiesā reģistrēti 2013. gada 25. martā, tiesvedībās
A (C‑148/13),
B (C‑149/13),
C (C‑150/13)
pret
Staatssecretaris van Veiligheid en Justitie ,
piedaloties
United Nations High Commissioner for Refugees (UNHCR).
TIESA (virspalāta)
šādā sastāvā: priekšsēdētājs V. Skouris [V. Skouris], priekšsēdētāja vietnieks K. Lēnartss [K. Lenaerts], palātu priekšsēdētāji A. Ticano [A. Tizzano], L. Bejs Larsens [L. Bay Larsen] (referents), T. fon Danvics [T. von Danwitz], A. O’Kīfs [A. Ó Caoimh] un Ž. K. Bonišo [J.‑C. Bonichot], tiesneši E. Borgs Bartets [A. Borg Barthet], J. Malenovskis [J. Malenovský], E. Levits, E. Jarašūns [E. Jarašiūnas], K. G. Fernlunds [C. G. Fernlund] un Ž. L. da Krušs Vilasa [J. L. da Cruz Vilaça],
ģenerāladvokāte E. Šarpstone [E. Sharpston],
sekretāre M. Ferreira [M. Ferreira], galvenā administratore,
ņemot vērā rakstveida procesu un 2014. gada 25. februāra tiesas sēdi,
ņemot vērā apsvērumus, ko sniedza:
A vārdā – N. C. Blomjous, advocaat,
B vārdā – C. Chen, advocaat,
United Nations High Commissioner for Refugees (UNHCR) vārdā – P. Moreau, pārstāve, kurai palīdz M.‑E. Demetriou, QC,
Nīderlandes valdības vārdā – C. Schillemans, M. Bulterman un B. Koopman, pārstāves,
Beļģijas valdības vārdā – M. Jacobs un C. Pochet, pārstāves,
Čehijas Republikas valdības vārdā – M. Smolek un J. Vláčil, pārstāvji,
Vācijas valdības vārdā – T. Henze un A. Wiedmann, pārstāvji,
Grieķijas valdības vārdā – M. Michelogiannaki, pārstāve,
Francijas valdības vārdā – D. Colas un S. Menez, pārstāvji,
Eiropas Komisijas vārdā – M. Condou‑Durande un R. Troosters, pārstāvji,
noklausījusies ģenerāladvokātes secinājumus 2014. gada 17. jūlija tiesas sēdē,
pasludina šo spriedumu.
Spriedums
Lūgumi sniegt prejudiciālu nolēmumu ir par to, kā interpretēt Padomes 2004. gada 29. aprīļa Direktīvas 2004/83/EK par obligātajiem standartiem, lai kvalificētu trešo valstu valstspiederīgos vai bezvalstniekus kā bēgļus vai kā personas, kam citādi nepieciešama starptautiska aizsardzība, šādu personu statusu un piešķirtās aizsardzības saturu (OV L 304, 12. lpp., un labojumi – OV 2005, L 204, 24. lpp., un OV 2011, L 278, 13. lpp.), 4. pantu, kā arī Eiropas Savienības Pamattiesību hartas (turpmāk tekstā – “Harta”) 3. un 7. pantu.
Šie lūgumi tika iesniegti A, B un C, trešo valstu valstspiederīgo, strīdos ar Staatssecretaris van Veiligheid en Justitie (Drošības un tieslietu ministrijas valsts sekretārs, turpmāk tekstā – “Staatssecretaris”) par viņu pieteikumu pagaidu uzturēšanās atļaujas (patvēruma) saņemšanai Nīderlandē noraidījumu.
Atbilstošās tiesību normas
Starptautiskās tiesības
Atbilstoši Konvencijas par bēgļa statusu, kas parakstīta Ženēvā 1951. gada 28. jūlijā un stājusies spēkā 1954. gada 22. aprīlī (Recueil des traités des Nations unies, 189. sējums, 150. lpp., Nr. 2545 (1954); turpmāk tekstā – “Ženēvas konvencija”), ko papildina Protokols par bēgļa statusu, kas noslēgts Ņujorkā1967. gada 31. janvārī un kas savukārt stājies spēkā 1967. gada 4. oktobrī, 1. panta A sadaļas 2. punkta pirmajai daļai termins “bēglis” attiecināms uz jebkuru personu, kas “sakarā ar labi pamatotām bailēm no vajāšanas pēc rases, reliģijas, tautības, piederības īpašai sociālai grupai pazīmēm vai politiskās pārliecības dēļ, atrodas ārpus savas pilsonības valsts un nespēj vai sakarā ar šādām bailēm nevēlas izmantot šīs valsts aizsardzību; vai personu, kam nav pilsonības un kas, atrodoties ārpus savas iepriekšējās mītnes zemes, šādu notikumu rezultātā nespēj vai šādu baiļu dēļ nevēlas tajā atgriezties”.
Savienības tiesības
Direktīva 2004/83
Atbilstoši Direktīvas 2004/83 preambulas 3. apsvērumam Ženēvas konvencija un protokols veido pamatu bēgļu aizsardzības starptautiski tiesiskajam režīmam.
Šīs direktīvas preambulas 10. apsvērumā ir noteikts:
“Šī direktīva respektē pamattiesības un ievēro principus, kas jo īpaši atzīti Eiropas Savienības Pamattiesību hartā. Šī direktīva jo īpaši cenšas nodrošināt, ka pilnībā tiek respektēta cilvēka cieņa un patvēruma pieteikuma iesniedzēja un viņu pavadošo ģimenes locekļu tiesības uz patvērumu.”
Šīs pašas direktīvas preambulas 16. apsvērumā ir noteikts, ka jānosaka obligātie standarti bēgļu statusa definēšanai un saturam, lai dotu norādījumus dalībvalstu kompetentajām struktūrām Ženēvas konvencijas piemērošanā.
Atbilstoši Direktīvas 2004/83 preambulas 17. apsvērumam nepieciešams ieviest vienotus kritērijus patvēruma pieteikuma iesniedzēju atzīšanai par bēgļiem Ženēvas konvencijas 1. panta nozīmē.
Atbilstoši šīs pašas direktīvas 2. pantam šajā direktīvā:
“
“bēglis” ir trešās valsts valstspiederīgais, kas, pamatoti baidoties no vajāšanas rases, reliģijas, tautības, politisko uzskatu vai piederības kādai noteiktai sociālai grupai dēļ, atrodas ārpus valsts, kuras piederīgais šī persona ir, un nespēj vai šādu baiļu dēļ nevēlas pieņemt minētās valsts aizsardzīb[u] 
”
Direktīvas 2004/83 4. pantā, kas ir tās II nodaļā “Starptautiskās aizsardzības pieteikumu novērtēšana”, tiek definēta faktu un apstākļu novērtēšanas kārtība un tiek noteikts:
“1.   Dalībvalstis var uzskatīt par pieteikuma iesniedzēja pienākumu pēc iespējas ātrāk iesniegt visas sastāvdaļas, kas nepieciešamas, lai pamatotu starptautiskās aizsardzības pieteikumu. Dalībvalsts pienākums ir, sadarbojoties ar pieteikuma iesniedzēju, novērtēt attiecīgās pieteikuma sastāvdaļas.
Šā panta 1. punktā minētās sastāvdaļas ir pieteikuma iesniedzēja paziņojumi un visa dokumentācija, kas ir pieteikuma iesniedzēja rīcībā attiecībā uz pieteikuma iesniedzēja vecumu, iepriekšējo darbību, ieskaitot attiecīgo radinieku datus, personību, valstspiederību(‑ām) un iepriekšējās dzīvesvietas valsti(‑īm) un vietu(‑ām), iepriekšējiem patvēruma pieteikumiem, ceļojumu maršrutiem, personību apliecinošiem un ceļošanas dokumentiem un iemesliem, kādēļ tiek iesniegts starptautiskās aizsardzības pieteikums.
Starptautiskās aizsardzības pieteikuma novērtējums jāveic individuāli par katru pieteikuma iesniedzēju un, to darot, jāņem vērā:
visi būtiskie fakti, kas attiecas uz izcelsmes valsti laikā, kad tiek pieņemts lēmums par pieteikumu; ieskaitot izcelsmes valsts normatīvos aktus un veidu, kādā tie tiek piemēroti;
attiecīgie paziņojumi un dokumentācija, ko iesniedzis pieteikuma iesniedzējs, ieskaitot informāciju par to, vai pieteikuma iesniedzējs bijis vai var tikt pakļauts vajāšanai vai smagam kaitējumam;
pieteikuma iesniedzēja individuālais stāvoklis un personīgie apstākļi, ieskaitot tādus faktorus kā iepriekšējā darbība, dzimums un vecums, lai, pamatojoties uz pieteikuma iesniedzēja personīgajiem apstākļiem, novērtētu, vai darbības, ar kādām pieteikuma iesniedzējam bijis jāsaskaras vai ar kādām tam var nākties saskarties, būtu uzskatāmas par vajāšanu vai smagu kaitējumu;
vai pieteikuma iesniedzēja darbības kopš izcelsmes valsts pamešanas bijušas saistītas tikai vai galvenokārt ar starptautiskās aizsardzības pieteikuma iesniegšanai nepieciešamo nosacījumu radīšanu, lai novērtētu, vai šo darbību dēļ pieteikuma iesniedzējam būs jāsaskaras ar vajāšanu vai smagu kaitējumu, ja tas atgrieztos minētajā valstī;
vai būtu pamatoti sagaidāms, ka pieteikuma iesniedzējs pieņemtu citas valsts aizsardzību, kurā viņš varētu pieprasīt pilsonību.
Ja dalībvalstis piemēro principu saskaņā ar kuru pieteikuma iesniedzēja pienākums ir pamatot starptautiskās aizsardzības pieteikumu un ja pieteikuma iesniedzēja paziņojumos norādīti aspekti nav pamatoti ar dokumentāriem vai citādiem pierādījumiem, šiem aspektiem nav nepieciešams apstiprinājums, ja ir izpildīti šādi nosacījumi:
pieteikuma iesniedzējs pielicis patiesas pūles, lai pamatotu savu pieteikumu;
visas attiecīgās sastāvdaļas, kas ir pieteikuma iesniedzēja rīcībā, ir iesniegtas un ir sniegts pietiekams pamatojums attiecībā uz jebkādu citu attiecīgu sastāvdaļu neesamību;
pieteikums iesniedzēja paziņojumi tiek uzskatīti par saskaņotiem un ticamiem un nav pretrunā ar specifisku un vispārēju informāciju, kas pieejama par pieteikuma iesniedzēja lietu;
pieteikuma iesniedzējs iesniedzis starptautiskās aizsardzības pieteikumu pie pirmās iespējas, ja vien pieteikuma iesniedzējs nevar parādīt, ka viņam bijuši dibināti iemesli, kāpēc tas nav izdarīts, un
konstatēts, ka pieteikuma iesniedzējam kopumā var uzticēties.“
Direktīvas 2004/83 10. pantā “Vajāšanas iemesli” tiek noteikts:
“1.   Novērtējot vajāšanas iemeslus, dalībvalstis ņem vērā šo:
uzskata, ka grupa veido īpašu sociālu grupu jo īpaši, ja:
šās grupas dalībniekiem piemīt kopīgas iedzimtas pazīmes vai kopēja pagātne, ko nevar mainīt, vai tiem piemīt kopējas pazīmes vai pārliecība, kas ir tik svarīga identitātei vai apziņai, ka personu nevar spiest no tās atteikties, un
minētajai grupai attiecīgajā valstī ir īpatna identitāte, jo apkārtējā sabiedrība to uztver kā atšķirīgu;
atkarībā no apstākļiem izcelsmes valstī jēdziens īpaša sociāla grupa var ietvert grupu, kuras pamatā ir seksuālās orientācijas kopīgas pazīmes. Nevar uzskatīt par seksuālai orientācijai piederīgām tādas darbības, kas saskaņā ar dalībvalsts tiesību aktiem tiek uzskatītas par noziedzīgām. 
”
Direktīva 2005/85/EK
Padomes 2005. gada 1. decembra Direktīvas 2005/85/EK par minimāliem standartiem attiecībā uz dalībvalstu procedūrām, ar kurām piešķir un atņem bēgļa statusu (OV L 326, 13. lpp., un labojums – OV 2006, L 236, 36. lpp.), preambulas 8. apsvērumā ir norādīts, ka tā respektē pamattiesības un ievēro principus, kas jo īpaši ir atzīti Hartā.
Direktīvas 2005/85 13. panta, kurā precizētas prasības attiecībā uz personisko interviju, 3. punktā ir noteikts:
“Dalībvalstis veic atbilstīgus pasākumus, lai nodrošinātu, ka personiskās intervijas tiek veiktas tādos apstākļos, kas ļauj patvēruma meklētājiem sniegt vispusīgu savu pieteikumu pamatojumu. Šajā aspektā dalībvalstis:
nodrošina, ka persona, kas veic interviju, ir pietiekami kompetenta, lai ņemtu vērā personiskos vai vispārējos apstākļus, kas saistīti ar pieteikumu, tostarp meklētāja kultūras izcelsmi vai neaizsargātību, ciktāl tas ir iespējams 
.”
Nīderlandes tiesības
Atbilstošās valsts tiesību normas ir noteiktas 2000. gada Ārzemnieku likuma (Vreemdelingenwet 2000) 31. pantā, 2000. gada Ārzemnieku dekrēta (Vreemdelingenbesluit 2000) 3.111. pantā un 2000. gada Ārzemnieku noteikumu (Voorschrift Vreemdelingen 2000) 3.35. pantā.
Pamatnostādnes par šīm normām ir 2000. gada Ārzemnieku apkārtraksta (Vreemdelingencirculaire 2000) C2/2.1., C2/2.1.1. un C14/2.1.–C14/2.4. punktā.
Atbilstoši 2000. gada Ārzemnieku likuma 31. panta 1. punktam, aplūkojot to kopsakarā ar 2000. gada Ārzemnieku dekrēta 3.111 panta 1. punktu, attiecīgajam patvēruma meklētājam ir jāpierāda pagaidu uzturēšanās atļaujas (patvēruma) piešķiršanas motīvu ticamība, jo šim pieteicējam ir pienākums pēc savas iniciatīvas sniegt informāciju, kas ir būtiska, lai iestāde varētu lemt par pieteikumu. Staatssecretaris izvērtē, vai šīs atļaujas piešķiršana ir tiesiski pamatota.
Atbilstoši 2000. gada Ārzemnieku dekrēta 3.111. panta 1. punktam, kad patvēruma meklētājs lūdz izsniegt 2000. gada Ārzemnieku likuma 28. pantā paredzēto uzturēšanās atļauju, viņš sniedz visu informāciju, tajā skaitā atbilstošos dokumentus, uz kuru pamata Staatssecretaris sadarbībā ar attiecīgo patvēruma meklētāju var novērtēt, vai pastāv juridisks pamats šīs atļaujas piešķiršanai.
Atbilstoši 2000. gada Ārzemnieku apkārtraksta C14/2.1. punktam patvēruma meklētāja paziņojumu ticamības novērtējums attiecas uz viņa paustajiem faktiem vai apstākļiem. Faktiskie apstākļi ir dati par attiecīgā patvēruma meklētāja personu, tostarp viņa dzimumorientāciju.
Atbilstoši šī apkārtraksta C14/2.2. punktam patvēruma meklētājam ir jāsaka taisnība un pilnībā jāsadarbojas visu faktu pēc iespējas pilnīgā konstatācijā. Viņam, tikko kā ir iespējams, ir jāinformē imigrācijas un naturalizācijas dienests par visiem notikumiem un faktiskajiem apstākļiem, kas ir būtiski viņa pieteikuma izskatīšanā.
Atbilstoši šī apkārtraksta C14/2.3. punktam nav izslēgts, ka kādas patvēruma meklētāja paziņojumu daļas neticamība skar arī visu pārējo šī patvēruma meklētāja paziņojumu daļu ticamību.
Atbilstoši šī paša apkārtraksta C14/2.4. punktam principā pietiek ar to, ka patvēruma meklētājs ir padarījis savus paziņojumus ticamus. Šim nolūkam no viņa tiek sagaidīts, ka viņš uzrāda dokumentus sava pieteikuma atbalstam. Tomēr, lai novērtētu paziņojumu, ko ir sniedzis attiecīgais patvēruma meklētājs sava pieteikuma atbalstam, ticamību, nav runa par to, vai un kādā mērā tie var tikt pierādīti. Proti, daudzos gadījumos patvēruma meklētāji ir pierādījuši, ka nespēj apliecināt savus paziņojumus un ka no viņiem nevar saprātīgi prasīt sniegt pārliecinošus pierādījumus to stāstījuma atbalstam.
Staatssecretaris var uzskatīt par ticamiem paziņojumus atbilstoši 2000. gada Ārzemnieku noteikumu 3.35. panta 3. punktam un tādējādi neprasīt to apstiprinājumu, ja ir varēts konstatēt, ka patvēruma meklētājam kopumā var uzticēties.
Pamatlietas un prejudiciālais jautājums
A, B un C, trešās valsts valstspiederīgie, katrs ir iesniedzis pieteikumu pagaidu uzturēšanās atļaujas (patvēruma) saņemšanai Nīderlandē. Savu pieteikumu atbalstam viņi ir norādījuši, ka baidās tikt vajāti savā attiecīgajā izcelsmes valstī savas homoseksualitātes dēļ.
Pirmo patvēruma pieteikumu, ko iesniedza A, Staatssecretaris noraidīja kā neticamu.
A nav apstrīdējis šo pirmo noraidījuma lēmumu un iesniedza otro patvēruma pieteikumu, norādot, ka viņš ir gatavs tikt pakļauts “testam”, kas pierādītu viņa homoseksualitāti, vai veikt homoseksuālu aktu, lai pierādītu apgalvotās dzimumorientācijas patiesumu.
Ar 2011. gada 12. jūlija lēmumu Staatssecretaris noraidīja otro A pieteikumu, pamatojot ar to, ka pēdējā minētā apgalvotās dzimumorientācijas ticamība vēl arvien nav pierādīta. Staatssecretaris uzskatīja, ka neklājas pamatoties tikai uz apgalvoto patvēruma meklētāja dzimumorientāciju, nekādi nevērtējot tās ticamību.
Staatssecretaris2012. gada 1. augustā noraidīja B pieteikumu, pamatojot ar to, ka paziņojumi par viņa homoseksualitāti ir neskaidri, pavirši un nav ticami. Turklāt, kā uzskatīja Staatssecretaris, tā kā B izcelsmes valstī homoseksualitāte nav pieņemama, viņam būtu jāspēj sīkāk runāt par savām sajūtām un iekšējiem procesiem saistībā ar savu dzimumorientāciju.
C iesniedza pirmo patvēruma pieteikumu citu iemeslu dēļ, nevis vajāšanas viņa homoseksualitātes dēļ, un Staatssecretaris to noraidīja.
C nav apstrīdējis šo pirmo noraidījuma lēmumu un iesniedza otro patvēruma pieteikumu, kas šoreiz pamatots ar bailēm tikt vajātam savā izcelsmes valstī savas homoseksualitātes dēļ. Attiecībā uz šo otro pieteikumu C apgalvoja, ka viņš ir varējis atzīt savu homoseksuālo orientāciju tikai pēc tam, kad bija atstājis savu izcelsmes valsti. Sava pieteikuma atbalstam C arī iesniedza par tā pārbaudi pilnvarotajām iestādēm videoierakstu ar intīmiem aktiem ar tā paša dzimuma personu.
Ar 2012. gada 8. oktobra lēmumu Staatssecretaris noraidīja C patvēruma pieteikumu, pamatojot ar to, ka pēdējā minētā paziņojumi par savu homoseksualitāti nav ticami. Staatssecretaris uzskatīja, ka C esot bijis jānorāda uz savu apgalvoto dzimumorientāciju pirmajā patvēruma pieteikumā, ka pēdējais minētais nav skaidri izklāstījis, kā viņš ir apzinājies savu homoseksualitāti, un nav varējis atbildēt uz jautājumiem par Nīderlandes homoseksuāļu tiesību aizsardzības organizācijām.
Pēc viņu pagaidu uzturēšanās atļaujas (patvēruma) noraidīšanas A, B un C cēla prasības par šiem noraidīšanas lēmumiem Rechtbank ’s‑Gravenhage.
Ar 2011. gada 9. septembra un 2012. gada 30. oktobra spriedumiem Rechtbank ’s‑Gravenhage noraidīja attiecīgi A un C prasības kā nepamatotas. Šī tiesa uzskatīja, ka, pirmkārt, A un C savās attiecīgajās prasībās esot bijuši jāapstrīd pirmie Staatssecretaris noraidīšanas lēmumi un, otrkārt, otrās patvēruma pieteikuma procedūras laikā viņi nekādi nav pierādījuši savu paziņojumu par apgalvoto homoseksualitāti ticamību.
Ar 2012. gada 23. augusta spriedumu B celtā prasība par Staatssecretaris lēmumu par noraidīšanu arī tika noraidīta. Rechtbank ’s‑Gravenhage uzskatīja, ka Staatssecretaris varēja saprātīgi secināt, ka B paziņojumi par savu homoseksualitāti nav ticami.
A, B un C iesniedza apelācijas sūdzības par šiem spriedumiem Raad van State.
Šajās apelācijas tiesvedībās A, B un C norāda, ka tādēļ, ka nav iespējams objektīvi konstatēt patvēruma meklētāju dzimumorientāciju, iestādēm, kas ir pilnvarotas pārbaudīt patvēruma pieteikumu, esot jāpamatojas tikai uz šo patvēruma meklētāju apliecinājumiem par šo apgalvoto orientāciju.
Kā uzskata apelācijas sūdzību iesniedzēji pamatlietās, izvērtējot patvēruma meklētāju veikto paziņojumu ticamību, šīs iestādes uzdod jautājumus par šo apgalvoto orientāciju, kas tostarp aizskar patvēruma meklētāju cieņu un viņu tiesības uz privātās dzīves neaizskaramību, turklāt neņemot vērā neveiklības sajūtu, kas varētu būt šim patvēruma meklētājam iztaujāšanā, ne arī kultūras barjeras, kas viņam liegtu atklāti runāt par šo orientāciju. Turklāt tas, ka Staatssecretaris uzskata patvēruma meklētāju stāstījumus par neticamiem, neliek izdarīt tādu pašu secinājumu attiecībā uz pašas dzimumorientācijas ticamību.
Staatssecretaris norāda, ka ne no Direktīvas 2004/83, ne no Hartas neizriet, ka lēmums ir jāpieņem, balstoties tikai uz patvēruma meklētāju apgalvojumu par apgalvoto dzimumorientāciju. Tomēr esot jāpārbauda nevis tas, vai patvēruma meklētājiem tiešām ir dzimumorientācija, par kuru tie apgalvo, ka tiem tā ir, bet drīzāk, ka viņi ir likuši noticēt faktam, ka viņi pieder pie sociālās grupas Direktīvas 2004/83 10. panta 1. punkta d) apakšpunkta izpratnē vai arī ka vajāšanas dalībnieki attiecina uz viņiem šādas pazīmes šīs direktīvas 10. panta 2. punkta izpratnē.
Turklāt, kā uzskata Staatssecretaris, patvēruma meklētāji tikai reti var sniegt pierādījumus savai homoseksualitātei citādi kā vienīgi ar saviem pašu paziņojumiem, tādēļ, ja šie paziņojumi tiek uzskatīti par saskanīgiem un ticamiem un ir varēts pierādīt, ka patvēruma meklētājam kopumā var uzticēties, šiem patvēruma meklētājiem ir iespēja, ka šaubas tiek tulkotas viņiem par labu.
Kā uzskata Staatssecretaris, vērtējums, kas jāveic par patvēruma meklētāju dzimumorientācijas ticamību, neatšķiras no citu vajāšanas iemeslu vērtējuma. Šai iestādei tomēr esot jāņem vērā īpašās problēmas saistībā ar paziņojumiem par dzimumorientāciju. Darbiniekiem, kuriem ir uzticēts iztaujāt patvēruma meklētājus, esot ieteikts neuzdot tiešus jautājumus par veidu, kādā šie patvēruma meklētāji īsteno savu orientāciju. Turklāt nekāda nozīme netiekot piešķirta intīmo aktu attēliem, kurus patvēruma meklētāji uzrāda kā pierādījumu, ņemot vērā to, ka tie parāda tikai seksuālo darbību veikšanu, nevis apgalvotās dzimumorientācijas realitāti.
Raad van State precizē, ka ne Direktīvas 2004/83 4. pants, ne norādītās Hartas normas neliek Staatssecretaris uzskatīt par pierādītu patvēruma meklētāju apgalvoto dzimumorientāciju, balstoties tikai uz viņu paziņojumiem. Turklāt, kā uzskata šī tiesa, patvēruma meklētāju dzimumorientācijas pārbaude neatšķiras no citu vajāšanas iemeslu pārbaudes.
Tomēr Raad van State šaubās par iespējamiem ierobežojumiem, kurus nosakot Direktīvas 2004/83 4. panta normas, kā arī Hartas 3. un 7. panta normas attiecībā uz patvēruma meklētāju dzimumorientācijas pārbaudi.
Iesniedzējtiesa uzskata, ka tas, ka patvēruma meklētājam tiek uzdoti jautājumi, var zināmā mērā aizskart tiesības, kas ir garantētas ar šīm Hartas normām.
Kā uzskata šī tiesa, lai kāda būtu attiecīgajā dalībvalstī pieņemtā metode, lai pārbaudītu apgalvotās dzimumorientācijas patiesumu, nevar tikt izslēgts patvēruma meklētāju pamattiesību, kādas ir noteiktas Hartas 3. un 7. pantā, aizskāruma risks.
Šādos apstākļos Raad van State nolēma apturēt tiesvedību un uzdot Tiesai šādu prejudiciālu jautājumu, kas ir formulēts identiskiem vārdiem lietās no C‑148/13 līdz C‑150/13:
“Kādas robežas ir noteiktas [Direktīvas 2004/83] 4. pantā un [Hartā], it īpaši tās 3. un 7. pantā, veidam, kādā novērtē apgalvotas dzimumorientācijas ticamību, un kā nošķir šīs robežas no robežām, kuras piemēro, pārbaudot citu vajāšanas iemeslu ticamību, un, ja tā, kādā aspektā?”
Ar Tiesas 2013. gada 19. aprīļa lēmumu lietas no C‑148/13 līdz C‑150/13 tika apvienotas rakstveida un mutvārdu procesā, kā arī galīgā sprieduma taisīšanai.
Par prejudiciālo jautājumu
Ievada apsvērumi
No Direktīvas 2004/83 preambulas 3., 16. un 17. apsvēruma izriet, ka Ženēvas konvencija veido bēgļu aizsardzības starptautiski tiesiskā režīma pamatu un ka šīs direktīvas normas attiecībā uz bēgļa statusa piešķiršanas nosacījumiem, kā arī uz tā saturu ir pieņemtas, lai palīdzētu dalībvalstu kompetentajām iestādēm piemērot šo konvenciju, pamatojoties uz kopīgiem jēdzieniem un kritērijiem (spriedums N., C‑604/12, EU:C:2014:302, 27. punkts).
Tādējādi Direktīvas 2004/83 normu interpretācija ir jāveic, ņemot vērā tās vispārējo struktūru un mērķi, ievērojot Ženēvas konvenciju un citus atbilstošos līgumus, kas ir minēti LESD 78. panta 1. punktā. Šī interpretācija, kā tas izriet no šīs direktīvas preambulas 10. apsvēruma, ir jāveic, ievērojot Hartā atzītās tiesības (spriedums X u.c., no C‑199/12 līdz C‑201/12, EU:C:2013:720, 40. punkts).
Turklāt ir jāatgādina, ka Direktīvā 2004/83 nav procesuālu normu, kas piemērojamas starptautiskās aizsardzības pieteikuma izskatīšanai, nedz arī tā tādējādi nosaka procesuālās garantijas, kas piešķiramas patvēruma meklētājam. Obligātie pieteikumu izskatīšanas procedūru standarti ir noteikti un patvēruma meklētāju tiesības ir precizētas tieši Direktīvā 2005/85, kas jāņem vērā pamatlietu izskatīšanā.
Par jautājumu
Ar savu jautājumu iesniedzējtiesa būtībā jautā, vai Direktīvas 2004/83 4. pants, aplūkojot to kopsakarā ar Hartas normām, ir jāinterpretē tādējādi, ka ar to kompetentajām valsts iestādēm, kuru darbību kontrolē tiesa, tiek noteikti zināmi ierobežojumi faktu un apstākļu par patvēruma meklētāja, kura pieteikums ir pamatots ar bailēm no vajāšanas šādas orientācijas dēļ, apgalvoto dzimumorientāciju izvērtēšanā.
Šajā ziņā vispirms ir jānorāda, ka pretēji tam, ko apgalvo apelācijas sūdzību iesniedzēji pamatlietās, ka kompetentajām iestādēm, kurām uzticēts pārbaudīt patvēruma pieteikumu, kas pamatots ar bailēm no vajāšanas patvēruma meklētāja dzimumorientācijas dēļ, esot jāuzskata viņa apgalvoto orientāciju par pierādītu faktu, pamatojoties tikai uz šī patvēruma meklētāja paziņojumiem, ņemot vērā īpašo kontekstu, kāds ir patvēruma pieteikumiem, šie paziņojumi ir tikai izejas punkts Direktīvas 2004/83 4. pantā paredzētajam faktu un apstākļu pārbaudes procesam.
No šīs direktīvas 4. panta 1. punkta paša formulējuma izriet, ka šajā pārbaudē dalībvalstis var uzskatīt par pieteikuma iesniedzēja pienākumu pēc iespējas ātrāk iesniegt visas sastāvdaļas, kas nepieciešamas, lai pamatotu starptautiskās aizsardzības pieteikumu. Dalībvalsts pienākums ir, sadarbojoties ar šo pieteikuma iesniedzēju, novērtēt attiecīgās pieteikuma sastāvdaļas.
Turklāt no Direktīvas 2004/83 4. panta 5. punkta izriet, ka, ja nav izpildīti šīs normas a)–e) apakšpunktā uzskaitītie nosacījumi, patvēruma meklētāju paziņojumiem par viņu apgalvoto dzimumorientāciju varētu būt nepieciešams apstiprinājums.
No tā izriet, ka, lai gan patvēruma meklētajam ir jāidentificē šāda orientācija, kas ir tā personiskās sfēras elements, bēgļa statusa piešķiršanas pieteikumi, kas ir pamatoti ar bailēm no vajāšanas šīs orientācijas dēļ, tāpat kā pieteikumi, kas pamatoti ar citiem vajāšanas iemesliem, var tikt pārbaudīti, kā paredzēts šīs pašas direktīvas 4. pantā.
Tomēr kārtībai, kādā kompetentās iestādes vērtē paziņojumus un dokumentāros vai citus pierādījumus, kas iesniegti šādu pieteikumu atbalstam, ir jāatbilst Direktīvas 2004/83 un 2005/85 normām, kā arī, kā tas izriet no šo direktīvu preambulu attiecīgi 10. un 8. apsvēruma, tādām Hartā garantētajām pamattiesībām kā tiesības uz cilvēka cieņas respektēšanu, kas paredzētas Hartas 1. pantā, kā arī tiesības uz privātās un ģimenes dzīves neaizskaramību, kas ir garantētas tās 7. pantā.
Pat ja Direktīvas 2004/83 4. panta normas ir piemērojamas visiem starptautiskās aizsardzības pieteikumiem, lai kādi būtu šo pieteikumu atbalstam norādītie vajāšanas iemesli, nemainīgs paliek tas, ka kompetentajām iestādēm ir jānosaka paziņojumu un dokumentāro vai citu pierādījumu novērtēšanas kārtība atbilstoši katras patvēruma pieteikumu kategorijas raksturīgajām īpašībām, ievērojot Hartā garantētās tiesības.
Kas attiecas uz Direktīvas 2004/83 4. pantā paredzēto faktu un apstākļu novērtēšanu, šī novērtēšana, kā tika nospriests sprieduma M. (C‑277/11, EU:C:2012:744) 64. punktā, noris divos posmos. Pirmais attiecas uz faktisko apstākļu konstatēšanu, kas varētu būt kā pierādījums pieteikuma atbalstam, kamēr otrais posms ir par šo pierādījumu juridisko vērtējumu, kura ietvaros ir jālemj, vai, ņemot vērā konkrēto gadījumu raksturojošos faktus, Direktīvas 2004/83 9. un 10. vai 15. pantā paredzētie apstākļi starptautiskās aizsardzības piešķiršanai ir izpildīti.
Šajā pirmajā posmā, uz kuru tieši attiecas iesniedzējtiesas jautājums katrā no tās izskatāmajām pamatlietām, lai arī dalībvalstis var uzskatīt, ka parasti pieteikuma iesniedzējam ir jāiesniedz visi pierādījumi, kas nepieciešami, lai pamatotu viņa pieteikumu, turklāt viņam pašam sniegt pierādījumus savas dzimumorientācijas pierādīšanai ir visvieglāk, tomēr nemainīgs ir tas, ka attiecīgajai dalībvalstij ir jāsadarbojas ar šo pieteikuma iesniedzēju stadijā, kad tiek novērtētas šī pieteikuma attiecīgās sastāvdaļas atbilstoši šīs direktīvas 4. panta 1. punktam (šajā ziņā skat. spriedumu M., EU:C:2012:744, 65. punkts).
Šajā ziņā ir jānorāda, ka atbilstoši Direktīvas 2004/83 4. panta 3. punkta c) apakšpunktam šai novērtēšanai ir jābūt individuālai un tajā ir jāņem vērā pieteikuma iesniedzēja individuālais statuss, kā arī personiskā situācija, tajā skaitā tādi faktori kā viņa pagātne, dzimums un vecums, lai noteiktu, vai, ņemot vērā šo situāciju, darbības, kurām viņš tika pakļauts vai riskē tikt pakļauts, varētu tikt uzskatītas par vajāšanu vai smagu kaitējumu.
Turklāt, kā tika atgādināts šī sprieduma 51. punktā, kompetentajām iestādēm veicot pārbaudi atbilstoši minētās direktīvas 4. pantam, ja atsevišķi patvēruma meklētāja paziņojumu aspekti nav pierādīti ar dokumentāriem vai citiem pierādījumiem, šos aspektus nav nepieciešams apstiprināt, ja ir izpildīti šīs pašas direktīvas 4. panta 5. punkta a)–e) apakšpunktā noteiktie kumulatīvie nosacījumi.
Kas attiecas uz paziņojumu un dokumentāru vai citu pierādījumu katrā konkrētajā pamatlietā novērtēšanas kārtību, lai sniegtu noderīgu atbildi iesniedzējtiesai, pašreizējā analīze ir jāaprobežo ar jautājumu par to, vai Direktīvas 2004/83 un 2005/85, kā arī Hartas normām atbilst, pirmkārt, kompetento iestāžu veiktā novērtēšana, izmantojot iztaujāšanu, kas ir balstīta uz stereotipiem par homoseksuāļiem, vai detalizētu iztaujāšanu par patvēruma meklētāja dzimumdzīvi, kā arī iespēja šīm iestādēm piekrist, ka šis pieteikuma iesniedzējs pakļauj sevi “testiem”, lai pierādītu savu homoseksualitāti, un/vai ka viņš pēc savas vēlēšanās iesniedz videoierakstus ar savām intīmajām darbībām, un, otrkārt, iespēja kompetentajām iestādēm konstatēt ticamības trūkumu no tā vien, ka šī paša pieteikuma iesniedzēja dzimumorientācija netika norādīta pie pirmās iespējas, kas viņam tika sniegta, lai izklāstītu vajāšanas iemeslus.
Kas attiecas, pirmkārt, uz iztaujāšanu par attiecīgā patvēruma meklētāja zināšanām par homoseksuāļu interešu aizsardzības apvienībām un detaļām par šīm apvienībām, tad, kā uzskata apelācijas sūdzības iesniedzējs lietā C‑150/13, tās paredzot, ka šīs iestādes balsta savus vērtējumus uz stereotipiskiem priekšstatiem par homoseksuāļu uzvedību, nevis uz konkrēto katra patvēruma meklētāja situāciju.
Šajā ziņā ir jāatgādina, ka ar Direktīvas 2004/83 4. panta 3. punkta c) apakšpunktu kompetentajām iestādēm tiek noteikts veikt novērtēšanu, ņemot vērā pieteikuma iesniedzēja individuālo stāvokli un personīgos apstākļus, un ka Direktīvas 2005/85 13. panta 3. punkta a) apakšpunktā tiek prasīts, ka šīs pašas iestādes veic interviju, ņemot vērā personiskos vai vispārējos apstākļus, kādi ir patvēruma meklētājam.
Lai gan iztaujāšana par stereotipiskiem jēdzieniem var būt noderīgs elements kompetento iestāžu rīcībā šīs novērtēšanas mērķiem, tomēr pieteikumu par bēgļa statusa piešķiršanu novērtēšana tikai uz stereotipisku priekšstatu, kas tiek asociēti ar homoseksuāļiem, pamata neatbilst iepriekšējā punktā minēto normu prasībām, jo neļauj šīm iestādēm ņemt vērā attiecīgā patvēruma meklētāja individuālo un personisko situāciju.
Tādējādi patvēruma meklētāja nespēja atbildēt uz šādiem jautājumiem pati par sevi nav pietiekams pamatojums, lai secinātu, ka pieteikuma iesniedzējam nevar uzticēties, ciktāl šāda pieeja būtu pretrunā Direktīvas 2004/83 4. panta 3. punkta c) apakšpunkta, kā arī Direktīvas 2005/85 13. panta 3. punkta a) apakšpunkta prasībām.
Otrkārt, lai gan valsts iestādes var attiecīgā gadījumā veikt iztaujāšanu, lai novērtētu faktus un apstākļus attiecībā uz patvēruma meklētāja apgalvoto dzimumorientāciju, iztaujāšana par šī pieteikuma iesniedzēja seksuālo darbību detaļām ir pretrunā Hartā garantētajām pamattiesībām un tostarp tiesībām uz privātās un ģimenes dzīves neaizskaramību, kas ir noteiktas tās 7. pantā.
Kas attiecas, treškārt, uz iespēju valsts iestādēm piekrist, kā to ir piedāvājuši atsevišķi apelācijas sūdzību iesniedzēji pamatlietās, homoseksuālu aktu veikšanai, viņu pakļaušanai iespējamiem “testiem”, lai pierādītu viņu homoseksualitāti, vai arī tam, ka šie pieteikuma iesniedzēji sniedz tādus pierādījumus kā savu intīmo darbību video ieraksti, ir jāuzsver, ka papildus tam, ka šādiem elementiem var nebūt pierādījuma vērtības, tie pēc sava rakstura kaitē cilvēka cieņai, kuras ievērošana ir nodrošināta Hartas 1. pantā.
Turklāt, atļaujot vai pieņemot šāda veida pierādījumus, pārējiem pieteikuma iesniedzējiem tiktu dots pamudinājums un de facto viņiem tiktu pieprasīti šādi pierādījumi.
Ceturtkārt, kas attiecas uz iespēju kompetentajām iestādēm konstatēt ticamības trūkumu, ja it īpaši uz šo pieteikuma iesniedzēja apgalvoto dzimumorientāciju viņš netika norādījis pie pirmās iespējas, kas viņam tika dota vajāšanas iemeslu izklāstīšanai, ir jānorāda šādi.
No Direktīvas 2004/83 4. panta 1. punkta izriet, ka dalībvalstis var uzskatīt, ka pieteikuma iesniedzējam ir jāiesniedz “pēc iespējas ātrāk” visas sastāvdaļas, kas nepieciešamas, lai pamatotu starptautiskās aizsardzības pieteikumu.
Tomēr, ņemot vērā jautājumu, kas skar personas personisko jomu un tostarp viņas seksualitāti, jutību, nevar secināt, ka viņai nevar uzticēties, tikai no tā vien, ka savas atturības dēļ izpaust savas dzīves intīmos aspektus šī persona uzreiz nav paziņojusi par savu homoseksualitāti.
Turklāt ir jānorāda, ka Direktīvas 2004/83 4. panta 1. punktā paredzētais pienākums “pēc iespējas ātrāk” iesniegt visas sastāvdaļas, kas nepieciešamas, lai pamatotu starptautiskās aizsardzības pieteikumu, ir mazināts ar kompetentajām iestādēm uzlikto prasību atbilstoši Direktīvas 2005/85 13. panta 3. punkta a) apakšpunktam un Direktīvas 2004/83 4. panta 3. punktam veikt interviju, ņemot vērā personisko vai vispārējo situāciju, kas raksturo pieteikumu, tostarp pieteikuma iesniedzēja ievainojamību, un individuāli novērtēt šo pieteikumu, ņemot vērā katra pieteikuma iesniedzēja individuālo stāvokli un personīgos apstākļus.
Tādējādi, uzskatot, ka patvēruma meklētājam nevar ticēt tikai tādēļ, ka viņš nav atklājis savu dzimumorientāciju pie pirmās viņam dotās iespējas vajāšanas iemeslu izklāstīšanai, netiktu ievērota iepriekšējā punktā norādītā prasība.
Ņemot vērā visu iepriekš minēto, uz jautājumu, kas uzdots katrā no lietām no C‑148/13 līdz C‑150/13, jāatbild:
Direktīvas 2004/83 4. panta 3. punkta c) apakšpunkts, kā arī Direktīvas 2005/85 13. panta 3. punkta a) apakšpunkts ir jāinterpretē tādējādi, ka tie nepieļauj to, ka, kompetentajām valsts iestādēm veicot pārbaudi, kas pakļauta tiesas kontrolei, par faktiem un apstākļiem attiecībā uz tāda patvēruma meklētāja apgalvotu dzimumorientāciju, kura pieteikums ir pamatots ar bailēm no vajāšanas šīs orientācijas dēļ, šī pieteikuma iesniedzēja paziņojumus, kā arī dokumentārus vai citus pierādījumus, kas iesniegti viņa pieteikuma atbalstam, šīs iestādes novērtē, izmantojot iztaujāšanu, kas balstīta vienīgi uz stereotipiskiem priekšstatiem par homoseksuāļiem;
Direktīvas 2004/83 4. pants, aplūkojot to Hartas 7. panta gaismā, ir jāinterpretē tādējādi, ka tas nepieļauj, ka, veicot šo pārbaudi, kompetentās valsts iestādes detalizēti iztaujā par patvēruma meklētāja seksuālo praksi;
Direktīvas 2004/83 4. pants, aplūkojot to kopsakarā ar Hartas 1. pantu, ir jāinterpretē tādējādi, ka tas nepieļauj, ka šajā pārbaudē minētās iestādes pieņem tādus pierādījumus kā attiecīgā patvēruma meklētāja veiktas homoseksuālas darbības, viņa pakļaušana “testiem” viņa homoseksualitātes konstatēšanai vai arī viņa piedāvātā videoierakstu ar šādām darbībām uzrādīšana;
Direktīvas 2004/83 4. panta 3. punkts, kā arī Direktīvas 2005/85 13. panta 3. punkta a) apakšpunkts ir jāinterpretē tādējādi, ka tie nepieļauj, ka šajā pašā pārbaudē kompetentās valsts iestādes secina, ka attiecīgā patvēruma meklētāja paziņojumi nav ticami, tikai tādēļ, ka šis patvēruma meklētājs nav norādījis uz savu apgalvoto dzimumorientāciju pie pirmās izdevības, kas viņam bija vajāšanas iemeslu izklāstīšanai.
Par tiesāšanās izdevumiem
Attiecībā uz pamatlietu pusēm šī tiesvedība ir stadija procesos, kurus izskata iesniedzējtiesa, un tā lemj par tiesāšanās izdevumiem. Izdevumi, kas radušies, iesniedzot apsvērumus Tiesai, un kas nav minēto pušu izdevumi, nav atlīdzināmi.
Ar šādu pamatojumu Tiesa (virspalāta) nospriež:
Padomes 2004. gada 29. aprīļa Direktīvas 2004/83/EK par obligātajiem standartiem, lai kvalificētu trešo valstu valstspiederīgos vai bezvalstniekus kā bēgļus vai kā personas, kam citādi nepieciešama starptautiska aizsardzība, šādu personu statusu un piešķirtās aizsardzības saturu, 4. panta 3. punkta c) apakšpunkts, kā arī Padomes 2005. gada 1. decembra Direktīvas 2005/85/EK par minimāliem standartiem attiecībā uz dalībvalstu procedūrām, ar kurām piešķir un atņem bēgļa statusu, 13. panta 3. punkta a) apakšpunkts ir jāinterpretē tādējādi, ka tie nepieļauj to, ka, kompetentajām valsts iestādēm veicot pārbaudi, kas pakļauta tiesas kontrolei, par faktiem un apstākļiem attiecībā uz tāda patvēruma meklētāja apgalvotu dzimumorientāciju, kura pieteikums ir pamatots ar bailēm no vajāšanas šīs orientācijas dēļ, šī pieteikuma iesniedzēja paziņojumus, kā arī dokumentārus vai citus pierādījumus, kas iesniegti viņa pieteikuma atbalstam, šīs iestādes novērtē, izmantojot iztaujāšanu, kas balstīta vienīgi uz stereotipiskiem priekšstatiem par homoseksuāļiem.
Direktīvas 2004/83 4. pants, aplūkojot to Hartas 7. panta gaismā, ir jāinterpretē tādējādi, ka tas nepieļauj, ka, veicot šo pārbaudi, kompetentās valsts iestādes detalizēti iztaujā par patvēruma meklētāja seksuālo praksi.
Direktīvas 2004/83 4. pants, aplūkojot to Hartas 1. panta gaismā, ir jāinterpretē tādējādi, ka tas nepieļauj, ka šajā pārbaudē minētās iestādes pieņem tādus pierādījumus kā attiecīgā patvēruma meklētāja veiktas homoseksuālas darbības, viņa pakļaušana “testiem” viņa homoseksualitātes konstatēšanai vai arī videoierakstu ar šādām darbībām uzrādīšana.
Direktīvas 2004/83 4. panta 3. punkts, kā arī Direktīvas 2005/85 13. panta 3. punkta a) apakšpunkts ir jāinterpretē tādējādi, ka tie nepieļauj, ka šajā pašā pārbaudē kompetentās valsts iestādes secina, ka attiecīgā patvēruma meklētāja paziņojumi nav ticami, tikai tādēļ, ka šis patvēruma meklētājs nav norādījis uz savu apgalvoto dzimumorientāciju pie pirmās izdevības, kas viņam bija vajāšanas iemeslu izklāstīšanai.
