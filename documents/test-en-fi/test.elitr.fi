UNIONIN TUOMIOISTUIMEN MÄÄRÄYS (kolmas jaosto)
17 päivänä tammikuuta 2012 (*)
Tekijänoikeudet – Tietoyhteiskunta – Direktiivi 2001/29/EY – 5 artiklan 1 ja 5 kohta – Kirjalliset ja taiteelliset teokset – Kappaleen valmistaminen kirjallisten teosten lyhyistä otteista – Lehtiartikkelit – Tilapäinen ja väliaikainen kappaleen valmistaminen – Tekninen prosessi, joka koostuu artikkelien skannaamisesta, muuntamisesta tekstitiedostoksi, valmistetun kappaleen muokkaamisesta sähköisesti ja sen osittaisesta tallentamisesta – Tällaiseen tekniseen prosessiin erottamattomasti ja välttämättömästi kuuluva tilapäinen kappaleen valmistaminen – Teoksen tai muun suojatun aineiston laillisesta käytöstä muodostuva tilapäisen kappaleen valmistamisen tarkoitus – Tilapäisellä kappaleen valmistamisella oleva itsenäinen taloudellinen merkitys
Asiassa C‑302/10,
jossa on kyse SEUT 267 artiklaan perustuvasta ennakkoratkaisupyynnöstä, jonka Højesteret (Tanska) on esittänyt 16.6.2010 tekemällään päätöksellä, joka on saapunut unionin tuomioistuimeen 18.6.2010, saadakseen ennakkoratkaisun asiassa
Infopaq International A/S
vastaan
Danske Dagblades Forening,
UNIONIN TUOMIOISTUIN (kolmas jaosto),
toimien kokoonpanossa: jaoston puheenjohtaja K. Lenaerts sekä tuomarit J. Malenovský (esittelevä tuomari), E. Juhász, G. Arestis ja T. von Danwitz,
julkisasiamies: V. Trstenjak,
kirjaaja: A. Calot Escobar,
ottaen huomioon kirjallisessa käsittelyssä esitetyn,
ottaen huomioon huomautukset, jotka sille ovat esittäneet
Infopaq International A/S, edustajanaan advokat A. Jensen,
Danske Dagblades Forening, edustajanaan advokat M. Dahl Pedersen,
Espanjan hallitus, asiamiehenään N. Díaz Abad,
Euroopan komissio, asiamiehinään J. Samnadda ja H. Støvlbæk,
päätettyään ratkaista asian perustellulla määräyksellä työjärjestyksensä 104 artiklan 3 kohdan ensimmäisen alakohdan mukaisesti,
on antanut seuraavan
määräyksen
1 Ennakkoratkaisupyyntö koskee tekijänoikeuden ja lähioikeuksien tiettyjen piirteiden yhdenmukaistamisesta tietoyhteiskunnassa 22.5.2001 annetun Euroopan parlamentin ja neuvoston direktiivin 2001/29/EY (EYVL L 167, s. 10) 5 artiklan 1 ja 5 kohdan tulkintaa.
2 Tämä pyyntö on esitetty riita-asiassa, jossa asianosaisina ovat Infopaq International A/S (jäljempänä Infopaq) ja Danske Dagblades Forening (jäljempänä DDF) ja joka koskee sellaisen Infopaqin tekemän hakemuksen hylkäämistä, jolla Infopaq pyysi toteamaan, ettei sen tarvitse pyytää tekijänoikeuden haltijoilta suostumusta kappaleen valmistamiseen lehtiartikkeleista sellaista automatisoitua prosessia käyttäen, joka koostuu lehtiartikkelien skannaamisesta ja muuntamisesta sähköisiksi tiedostoiksi, minkä jälkeen näitä tiedostoja muokataan sähköisesti.
Asiaa koskevat oikeussäännöt
Unionin oikeus
3 Direktiivin 2001/29 johdanto-osan 4, 9–11, 21, 22, 31 ja 33 perustelukappaleessa todetaan seuraavaa:
”(4) Tekijänoikeuden ja lähioikeuksien oikeudellisten puitteiden yhdenmukaistaminen lisää oikeusvarmuutta ja täyttää henkisen omaisuuden korkeatasoisen suojan vaatimukset sekä edistää siten merkittäviä investointeja luovuuteen ja innovaatioon, mukaan lukien verkostoinfrastruktuuriin 
(9) Tekijänoikeuden ja lähioikeuksien yhdenmukaistamisen on perustuttava suojan korkeaan tasoon, koska nämä oikeudet ovat ratkaisevan tärkeitä henkisen luomistyön kannalta. 
(10) Voidakseen jatkaa luovaa ja taiteellista työtään tekijöiden tai esittävien taiteilijoiden on saatava asianmukainen korvaus teostensa käyttämisestä 
(11) Täsmällinen ja tehokas järjestelmä tekijänoikeuden ja lähioikeuksien suojaamiseksi on yksi tärkeimmistä keinoista varmistaa, että eurooppalaisella kulttuuria luovalla toiminnalla ja kulttuurituotannolla on käytettävissä tarpeelliset voimavarat, ja taata, että teosten tekijät ja esittäjät voivat toimia riippumattomina ja arvonsa mukaisesti.
(21) Tässä direktiivissä olisi määriteltävä kappaleen valmistamista koskevan oikeuden kattamien toimien ala eri edunsaajien osalta. Tämä olisi tehtävä sopusoinnussa yhteisön säännöstön kanssa. Nämä toimet on tarpeen määritellä laajasti oikeusvarmuuden takaamiseksi sisämarkkinoilla.
(22) Pyrittäessä tukemaan kulttuurin levittämistä asianmukaisella tavalla on huolehdittava siitä, ettei tavoitetta toteuteta luopumalla oikeuksien tiukasta suojasta tai suvaitsemalla väärennettyjen tai laittomasti julkaistujen teosten laitonta levitystä.
(31) Eri oikeudenhaltijaryhmien välisten samoin kuin eri oikeudenhaltijaryhmien ja suojatun aineiston käyttäjien välisten oikeuksien ja etujen oikeudenmukainen tasapaino on turvattava. 
(33) Yksinoikeudesta kappaleen valmistamiseen olisi poikettava ja sallittava tietty tilapäinen kappaleen valmistaminen, joka on väliaikaista tai satunnaista sekä erottamaton ja välttämätön osa teknistä prosessia ja jonka tarkoituksena on yksinomaan joko mahdollistaa välittäjän suorittama tehokas siirto verkossa kolmansien osapuolien välillä taikka teoksen tai muun [suojatun] aineiston laillinen käyttö. Tällaisella kappaleen valmistamisella ei saisi olla itsenäistä taloudellista merkitystä. Siltä osin kuin nämä edellytykset täyttyvät, tämän poikkeuksen olisi koskettava myös toimia, jotka mahdollistavat selailun sekä aineiston tilapäisen tallentamisen välimuistiin, mukaan lukien siirtojärjestelmien tehokkaan toiminnan mahdollistava tallennus edellyttäen, että välittäjä ei muuta tietoja eikä puutu toimialalla laajalti hyväksytyn ja käytetyn teknologian lailliseen käyttöön saadakseen tietoja talletetun tiedon käytöstä. Käyttöä olisi pidettävä laillisena, jos se on oikeudenhaltijan sallimaa tai jos sitä ei ole lailla rajoitettu.”
4 Direktiivin 2001/29 1 artiklan 1 kohdassa säädetään seuraavaa:
”Tämä direktiivi koskee tekijänoikeuden ja lähioikeuksien oikeudellista suojaa sisämarkkinoilla ja erityisesti tietoyhteiskunnassa.”
5 Kyseisen direktiivin 2 artiklan a alakohdassa säädetään seuraavaa:
”Jäsenvaltioiden on säädettävä, että yksinoikeus sallia tai kieltää suoraan tai välillisesti, tilapäisesti tai pysyvästi, millä keinolla ja missä muodossa tahansa kokonaan tai osittain tapahtuva kappaleen valmistaminen on:
a) tekijöillä teostensa osalta”
6 Direktiivin 5 artiklassa säädetään seuraavaa:
”1. Edellä 2 artiklassa säädetty kappaleen valmistamista koskeva oikeus ei koske sellaista 2 artiklassa tarkoitettua tilapäistä kappaleen valmistamista, joka on väliaikaista tai satunnaista sekä erottamaton ja välttämätön osa teknistä prosessia ja jonka ainoa tarkoitus on mahdollistaa:
a) välittäjän toimesta tapahtuva teoksen tai muun [suojatun] aineiston siirto verkossa kolmansien osapuolien välillä, tai
b) sen laillinen käyttö,
ja jolla ei ole itsenäistä taloudellista merkitystä.
3. Jäsenvaltiot voivat säätää poikkeuksista tai rajoituksista 2 ja 3 artiklassa säädettyihin oikeuksiin seuraavissa tapauksissa:
c) kappaleen valmistaminen ajankohtaisia taloudellisia, poliittisia tai uskonnollisia aiheita käsittelevistä julkaistuista artikkeleista tai yleisradioiduista teoksista tai muusta vastaavasta [suojatusta] aineistosta lehdistössä, välittäminen yleisölle tai saattaminen yleisön saataviin silloin, kun oikeuksia tällaiseen käyttöön ei ole nimenomaisesti pidätetty, ja sikäli kuin lähde ja myös tekijän nimi mainitaan, tai teosten tai muun [suojatun] aineiston käyttö ajankohtaisista tapahtumista kerrottaessa ja siltä osin kuin käyttö on perusteltua tiedotustarkoituksen vuoksi, ja mainiten lähde ja myös tekijän nimi, jollei tämä osoittaudu mahdottomaksi;
d) lainaukset muun muassa arvostelua tai selostusta varten sillä edellytyksellä, että lainaukset koskevat teosta tai muuta [suojattua] aineistoa, joka on jo laillisesti saatettu yleisön saataviin, ja että lähde ja myös tekijän nimi mainitaan, jollei tämä osoittaudu mahdottomaksi, ja että lainausten käyttö on hyvän tavan mukaista, sekä siinä laajuudessa kuin kyseinen erityistarkoitus tällaista käyttöä vaatii;
5. Tämän artiklan 1, 2, 3 ja 4 kohdan mukaisia poikkeuksia ja rajoituksia sovelletaan vain tietyissä erityistapauksissa, jotka eivät ole ristiriidassa teoksen tai muun [suojatun] aineiston tavanomaisen hyödyntämisen kanssa eivätkä kohtuuttomasti haittaa oikeudenhaltijan oikeutettuja etuja.”
Kansallinen lainsäädäntö
7 Direktiivin 2001/29 2 artikla ja 5 artiklan 1 kohta on saatettu osaksi Tanskan oikeusjärjestystä tekijänoikeudesta 14.6.1995 annetun lain nro 395 (lov n° 395 om ophavsret; Lovtidende 1995 A, s. 1796), sellaisena kuin se on muutettuna ja kodifioituna muun muassa 17.12.2002 annetulla lailla nro 1051 (lov n° 1051; Lovtidende 2002 A, s. 7881), 2 §:llä ja 11 a §:llä.
Pääasia ja ennakkoratkaisukysymykset
8 Infopaqin toimialaan kuuluvat tiedotusvälineiden seuranta ja painetussa muodossa olevat media-analyysit, jotka koostuvat pääasiallisesti yhteenvetojen laatimisesta tanskalaisissa päivälehdissä ja aikakauslehdissä julkaistuista valituista artikkeleista. Artikkeleiden valinta perustuu eräisiin asiakkaiden kanssa sovittuihin aihekriteereihin, ja se toteutetaan niin sanotun tietojenkeruuprosessin kautta. Yhteenvedot lähetetään asiakkaille sähköpostitse.
9 DDF on tanskalaisten päivälehtien ammattijärjestö, jonka tarkoituksena on muun muassa tukea jäseniään tekijänoikeudellisissa kysymyksissä.
10      Vuonna 2005 DDF sai tietoonsa, että Infopaq muokkasi lehdistä otettuja artikkeleita käytettäväksi kaupallisiin tarkoituksiin ilman kyseisten artikkeleiden tekijänoikeuden haltijoiden suostumusta. DDF katsoi artikkelien muokkaamisen kyseessä olevan prosessin mukaan edellyttävän suostumusta ja ilmoitti tästä Infopaqille.
11      Tietojenkeruuprosessi koostuu seuraavista viidestä vaiheesta, jotka DDF:n mukaan merkitsevät neljää kappaleen valmistamista lehtiartikkeleista.
12      Ensinnäkin Infopaqin työntekijät tallentavat kyseiset julkaisut manuaalisesti sähköiseen tietokantaan.
13      Toiseksi nämä julkaisut skannataan sen jälkeen, kun niiden selkämys on ensin leikattu siten, että kaikki sivut muodostuvat irtonaisista arkeista. Ennen julkaisun laittamista skanneriin tietokannasta valitaan skannattava osio. Skannaamalla julkaisun jokaisesta sivusta saadaan muodostettua TIFF-tiedosto (Tagged Image File Format, jäljempänä TIFF-tiedosto). Kun julkaisun skannaus on päättynyt, TIFF-tiedosto siirretään OCR-palvelimelle (Optical Character Recognition) (merkkien optinen tunnistaminen).
14      Kolmanneksi kyseinen OCR-palvelin muuntaa TIFF-tiedoston sähköisesti muokattavissa olevaksi tiedoksi. Kunkin kirjaimen kuva muunnetaan prosessissa digitaaliseksi koodiksi, joka kertoo tietokoneelle, mikä kirjain on kyseessä. Esimerkiksi TDC-kirjainten kuva muunnetaan tiedoksi, jonka tietokone voi käsitellä TDC-kirjaimina ja muuntaa ne tekstimuotoon, jonka tietokoneen järjestelmä tunnistaa. Nämä tiedot tallennetaan tekstitiedostoiksi, jotka mikä hyvänsä tekstinkäsittelyohjelma voi lukea (jäljempänä tekstitiedosto). OCR-prosessin päätteeksi TIFF-tiedosto tuhotaan.
15      Neljänneksi tekstitiedosto analysoidaan etukäteen määritettyjen hakusanojen löytämiseksi. Joka kerta, kun hakusanalle löytyy osuma, syntyy tiedosto, joka osoittaa, mistä lehdestä ja osiosta ja miltä sivulta osuma löytyy ja kuinka pitkällä tekstissä osuma sijaitsee prosenttiluvulla 0–100 ilmaistuna, mikä helpottaa artikkelin lukemista. Jotta hakusanan löytäminen artikkelia luettaessa olisi vielä helpompaa, tässä yhteydessä ilmoitetaan lisäksi hakusanaa edeltävät viisi sanaa ja sitä seuraavat viisi sanaa (jäljempänä 11 sanasta koostuva ote). Prosessin päätyttyä tekstitiedosto tuhotaan.
16      Viidenneksi tietojenkeruuprosessin päätteeksi tulostetaan seurantalipuke kaikilta niiltä julkaisun sivuilta, joilla hakusana esiintyy. Seuraavassa esimerkki seurantalipukkeesta:
”4.11.2005 – Dagbladet Arbejderen, s. 3:
TDC: 73 % ‘et kommende salg af telekoncern TDC, som forrentes at blive opkøbt’.”
17      Infopaq kiisti, että tällainen toiminta vaatisi tekijänoikeuden haltijoiden suostumusta, ja nosti Østre Landsretissä DDF:ää vastaan kanteen, jolla se vaati, että DDF velvoitetaan tunnustamaan, että Infopaqilla on oikeus käyttää edellä mainittua prosessia ilman kyseisen ammattijärjestön tai sen jäsenten suostumusta. Koska Østre Landsret hylkäsi kanteen, Infopaq haki muutosta ennakkoratkaisua pyytäneessä tuomioistuimessa.
18      Ennakkoratkaisua pyytäneen tuomioistuimen mukaan on riidatonta, että tekijänoikeuden haltijoiden suostumusta ei tarvita lehdistön seurantaan ja yhteenvetojen laatimiseen siltä osin kuin se muodostuu ihmisen suorittamasta yksittäisten lehtien manuaalisesta lukemisesta, relevanttien artikkeleiden valitsemisesta etukäteen vahvistettujen hakusanojen perusteella ja sellaisen manuaalisesti laaditun seurantalipukkeen toimittamisesta yhteenvedon laatijalle, jossa mainitaan nimetty hakusana artikkelissa ja artikkelin sijainti julkaisussa. Pääasian asianosaiset ovat lisäksi samaa mieltä siitä, että yhteenvedon laatiminen sinällään on laillista eikä edellytä asianomaisten oikeudenhaltijoiden suostumusta.
19      Asiassa on samaten riidatonta se, että kyseinen tietojenkeruuprosessi koostuu kahdesta kappaleen valmistamisesta eli TIFF-tiedostojen luomisesta painettujen artikkelien skannauksen yhteydessä ja tekstitiedostojen luomisesta TIFF-tiedostojen muuntamisen seurauksena. Lisäksi on riidatonta, että tämä prosessi merkitsee osittaista kappaleen valmistamista sähköisistä artikkeleista, sillä 11 sanasta koostuva ote tallennetaan tietokoneen muistiin ja kyseiset 11 sanaa tulostetaan paperilipukkeelle.
20      Pääasian asianosaiset ovat kuitenkin eri mieltä siitä, merkitsevätkö edellä mainitut kaksi viimeistä toimea direktiivin 2001/29 2 artiklassa tarkoitettua kappaleen valmistamista. Asianosaiset ovat samaten eri mieltä siitä, kuuluvatko kaikki pääasiassa kyseessä olevat toimet tämän direktiivin 5 artiklan 1 kohdassa säädetyn, kappaleen valmistamista koskevaan oikeuteen sovellettavan poikkeuksen alaan.
21      Tässä tilanteessa Højesteret päätti 21.12.2007 lykätä asian käsittelyä ja esittää unionin tuomioistuimelle 13 ennakkoratkaisukysymystä mainitun direktiivin 2 artiklan a alakohdan ja 5 artiklan 1 ja 5 kohdan tulkinnasta.
22      Unionin tuomioistuin vastasi näihin kysymyksiin asiassa C-5/08, Infopaq International, 16.7.2009 antamallaan tuomiolla (Kok., s. I-6569), jossa se totesi yhtäältä, että tietojenkeruuprosessin aikana suoritettu toimi, joka koostuu suojatun teoksen 11 sanasta koostuvan otteen tallentamisesta tietokoneen muistiin ja tällaisen otteen tulostamisesta, voi kuulua direktiivin 2001/29 2 artiklassa tarkoitetun osittain tapahtuvan kappaleen valmistamisen käsitteen alaan, jos näin esitetyt osatekijät ilmentävät tekijänsä henkistä luomistyötä, minkä tutkiminen kuuluu kansalliselle tuomioistuimelle. Unionin tuomioistuin päätteli toisaalta, että vaikka kyseisen direktiivin 5 artiklan 1 kohdan mukaan väliaikainen tai satunnainen kappaleen valmistaminen on mahdollista jättää kappaleen valmistamista koskevan oikeuden ulkopuolelle, pääasiassa kyseessä olevan tietojenkeruuprosessin viimeinen toimi, jonka aikana Infopaq tulostaa 11 sanasta koostuvat otteet, ei ole tällaista väliaikaista tai satunnaista kappaleen valmistamista. Unionin tuomioistuin päätti siis, ettei kyseistä toimea eikä tietojenkeruuprosessia, jonka osa se on, voida toteuttaa ilman tekijänoikeuden haltijoiden suostumusta.
23      Højesteret katsoi kuitenkin kyseisen tuomion jälkeen, että se saattaisi vielä joutua ottamaan kantaa kysymykseen siitä, rikkooko Infopaq direktiiviä 2001/29, kun se suorittaa mainitun prosessin 11 sanasta koostuvan otteen tulostamista edeltävät vaiheet eli kun se toteuttaa yksinomaan kolme ensimmäistä kappaleen valmistamista merkitsevää toimea. Tämän vuoksi Højesteret päätti esittää unionin tuomioistuimelle seuraavat ennakkoratkaisukysymykset:
”1) Onko sen kannalta, voidaanko tilapäistä kappaleen valmistamista pitää [direktiivin 2001/29] 5 artiklan 1 kohdassa tarkoitetulla tavalla ’erottamattomana ja välttämättömänä osana teknistä prosessia’, merkitystä sillä, missä teknisen prosessin vaiheessa se tapahtuu?
2) Voiko tilapäinen kappaleen valmistaminen olla ’erottamaton ja välttämätön osa teknistä prosessia’, kun se koostuu kokonaisten lehtiartikkeleiden manuaalisesta skannauksesta, jolloin lehtiartikkelit muunnetaan painetusta muodosta digitaaliseen muotoon?
3) Kattaako [direktiivin 2001/29] 5 artiklan 1 kohdan käsite ’laillinen käyttö’ kaikki sellaiset käyttömuodot, jotka eivät edellytä tekijänoikeuden haltijan suostumusta?
4) Voidaanko sen, että elinkeinonharjoittaja skannaa kokonaisia lehtiartikkeleita, minkä jälkeen kappaleita muokataan, käytettäväksi yhteenvetojen laatimiseen kyseisessä yrityksessä, katsoa kuuluvan [direktiivin 2001/29] 5 artiklan 1 kohdan käsitteen ’laillinen käyttö’ alaan, vaikka tekijänoikeuksien haltijat eivät ole antaneet suostumustaan näille toimille, edellyttäen, että kyseisen säännöksen muut edellytykset täyttyvät?
Onko tähän kysymykseen annettavan vastauksen kannalta merkitystä sillä, tallennetaanko kyseiset 11 sanaa tietojenkeruuprosessin päättymisen jälkeen?
5) Minkä kriteerien perusteella on arvioitava sitä, onko tilapäisellä kappaleen valmistamisella [direktiivin 2001/29] 5 artiklan 1 kohdassa tarkoitetulla tavalla ’itsenäistä taloudellista merkitystä’, edellyttäen, että kyseisen säännöksen muut edellytykset täyttyvät?
6) Voiko käyttäjän tilapäisestä kappaleen valmistamisesta saama rationalisointihyöty sisältyä sen arviointiin, onko tällaisella kappaleen valmistamisella [direktiivin 2001/29] 5 artiklan 1 kohdassa tarkoitetulla tavalla ’itsenäistä taloudellista merkitystä’?
7) Voidaanko tilanteita, joissa elinkeinonharjoittaja skannaa kokonaisia lehtiartikkeleita, minkä jälkeen kappaleita muokataan, pitää ’tiettyinä erityistapauksina, jotka eivät ole ristiriidassa [lehtiartikkeleiden] tavanomaisen hyödyntämisen kanssa eivätkä kohtuuttomasti haittaa oikeudenhaltijan oikeutettuja etuja’ [direktiivin 2001/29] 5 artiklan 5 kohdassa tarkoitetulla tavalla, edellyttäen, että direktiivin 5 artiklan 1 kohdan edellytykset täyttyvät?
Onko tähän kysymykseen annettavan vastauksen kannalta merkitystä sillä, tallennetaanko kyseiset 11 sanaa tietojenkeruuprosessin päättymisen jälkeen?”
Ennakkoratkaisukysymysten tarkastelu
24      Unionin tuomioistuimen työjärjestyksen 104 artiklan 3 kohdan ensimmäisen alakohdan mukaan on niin, että jos ennakkoratkaisukysymykseen annettava vastaus on selvästi johdettavissa oikeuskäytännöstä, unionin tuomioistuin voi julkisasiamiestä kuultuaan koska tahansa ratkaista asian perustellulla määräyksellä, jossa viitataan asiaa koskevaan oikeuskäytäntöön. Tilanne on tällainen nyt käsiteltävässä asiassa.
Alustavat huomautukset
25      Direktiivin 2001/29 5 artiklan 1 kohdan mukaan kappaleen valmistaminen ei kuulu kyseisen direktiivin 2 artiklassa säädetyn kappaleen valmistamista koskevan oikeuden piiriin, jos se täyttää viisi edellytystä eli jos
se on tilapäistä
se on väliaikaista tai satunnaista
se on erottamaton ja välttämätön osa teknistä prosessia
sen ainoa tarkoitus on mahdollistaa välittäjän toimesta tapahtuva teoksen tai muun suojatun aineiston siirto verkossa kolmansien osapuolien välillä tai sen laillinen käyttö ja
sillä ei ole itsenäistä taloudellista merkitystä.
26      Yhtäältä on todettava näiden edellytysten olevan siinä mielessä kumulatiivisia, että se, että yksikin niistä jää täyttymättä, johtaa siihen, ettei kappaleen valmistamiseen sovelleta direktiivin 2001/29 5 artiklan 1 kohtaan perustuvaa poikkeusta kyseisen direktiivin 2 artiklassa säädettyyn kappaleen valmistamista koskevaan oikeuteen (em. asia Infopaq International, tuomion 55 kohta).
27      Toisaalta unionin tuomioistuimen oikeuskäytännöstä ilmenee, että edellä lueteltuja edellytyksiä on tulkittava suppeasti, sillä kyseisen direktiivin 5 artiklan 1 kohta muodostaa poikkeuksen samalla direktiivillä käyttöön otetusta yleisestä säännöstä eli siitä, että kaikenlainen kappaleen valmistaminen suojatusta teoksesta edellyttää kyseisen teoksen tekijänoikeuden haltijan suostumusta (ks. em. asia Infopaq International, tuomion 56 ja 57 kohta sekä yhdistetyt asiat C-403/08 ja C-429/08, Football Association Premier League ym., tuomio 4.10.2011, Kok., s. I-9083, 162 kohta).
28      Juuri tätä taustaa vastaan on tutkittava ennakkoratkaisukysymyksiä, joilla ennakkoratkaisua pyytänyt tuomioistuin pyrkii selvittämään, täyttääkö kappaleen valmistaminen pääasiassa kyseessä olevan kaltaisen teknisen prosessin aikana direktiivin 2001/29 5 artiklan 1 kohdassa säädetyn kolmannen, neljännen ja viidennen edellytyksen sekä kyseisen direktiivin 5 artiklan 5 kohdassa tarkoitetut edellytykset. Ennakkoratkaisupyyntö ei sitä vastoin koske mainitun direktiivin 5 artiklan 1 kohdassa säädettyä ensimmäistä ja toista edellytystä, koska unionin tuomioistuin on jo ottanut kyseisiin edellytyksiin kantaa edellä mainitussa asiassa Infopaq International annetun tuomion 61–71 kohdassa.
Ensimmäinen ja toinen kysymys, jotka koskevat edellytystä, jonka mukaan kappaleen valmistamisen on oltava erottamaton ja välttämätön osa teknistä prosessia
29      Ennakkoratkaisua pyytänyt tuomioistuin tiedustelee ensimmäisellä ja toisella kysymyksellään, joita on tutkittava yhdessä, onko direktiivin 2001/29 5 artiklan 1 kohtaa tulkittava siten, että pääasiassa kyseessä olevan kaltainen tilapäinen kappaleen valmistaminen tietojenkeruuprosessin aikana täyttää edellytyksen, jonka mukaan kyseisen kappaleen valmistamisen on oltava erottamaton ja välttämätön osa teknistä prosessia. Se tiedustelee tässä yhteydessä etenkin sitä, onko huomioon otettava se teknisen prosessin vaihe, jossa kyseinen kappaleen valmistaminen tapahtuu, ja se, että ihminen osallistuu toiminnallaan mainittuun tekniseen prosessiin.
30      Käsite ”erottamaton ja välttämätön osa teknistä prosessia” edellyttää sitä, että tilapäinen kappaleen valmistaminen tapahtuu tyystin teknistä prosessia täytäntöön pantaessa ja että sitä ei siis suoriteta kokonaan tai osittain tällaisen prosessin ulkopuolella. Kyseinen käsite edellyttää myös, että tilapäinen kappaleen valmistaminen on välttämätöntä siinä mielessä, että asianomainen tekninen prosessi ei voisi sujua asianmukaisesti ja tehokkaasti ilman kyseistä kappaleen valmistamista (ks. vastaavasti em. asia Infopaq International, tuomion 61 kohta).
31      Kun lisäksi otetaan huomioon se, että direktiivin 2001/29 5 artiklan 1 artiklassa ei täsmennetä sitä, missä vaiheessa teknistä prosessia tilapäisen kappaleen valmistamisen on tapahduttava, on mahdollista, että tällainen kappaleen valmistaminen aloittaa tai päättää kyseisen prosessin.
32      Kyseisessä säännöksessä mikään ei myöskään osoita, ettei ihminen saisi toiminnallaan osallistua tekniseen prosessiin, eikä etenkään, ettei kyseistä prosessia saisi käynnistää manuaalisesti ensimmäisen tilapäisen kappaleen valmistamiseksi.
33      Käsiteltävässä tapauksessa on huomautettava, että asianomainen tekninen prosessi koostuu siitä, että lehtiartikkeleissa tehdään sähköisiä ja automaattisia hakuja ja niistä tunnistetaan ja poimitaan etukäteen määritetyt hakusanat siten, että yhteenvetojen laatiminen lehtiartikkeleista olisi tehokkaampaa.
34      Tässä yhteydessä kolme kappaleen valmistamista merkitsevää toimea tapahtuu peräkkäin. Ne ilmenevät TIFF-tiedoston luomisena, tämän jälkeen tekstitiedoston luomisena ja lopuksi 11 sanasta koostuvan otteen sisältävän tiedoston luomisena.
35      Tästä on aluksi todettava olevan selvää, ettei mitään näistä toimista toteuteta mainitun teknisen prosessin ulkopuolella.
36      Tämän jälkeen on huomautettava tämän määräyksen 30–32 kohdassa esitettyjen seikkojen perusteella olevan merkityksetöntä, että tällainen tekninen prosessi käynnistetään syöttämällä lehtiartikkelit skanneriin manuaalisesti tavoitteena ensimmäinen tilapäinen kappaleen valmistaminen – TIFF-tiedoston luominen – ja että se saatetaan päätökseen tilapäisellä kappaleen valmistamisella eli luomalla tiedosto, jossa on 11 sanasta koostuva ote.
37      Lopuksi on korostettava, ettei kyseessä oleva tekninen prosessi voisi toimia asianmukaisesti ja tehokkaasti ilman asianomaista kappaleen valmistamista. Prosessilla pyritään nimittäin tunnistamaan lehtiartikkeleista etukäteen määritetyt hakusanat ja poimimaan ne digitaaliselle alustalle. Tällainen sähköinen haku edellyttää siten kyseisten artikkelien muuntamista paperialustalta digitaaliseksi tiedoksi, koska tällainen muuntaminen on tarpeen mainittujen tietojen tunnistamiseksi, hakusanojen jäljittämiseksi ja hakusanojen poimimiseksi.
38      Toisin kuin DDF väittää, kyseistä päätelmää ei kumoa se, että lehtiartikkeleista on mahdollista laatia yhteenvetoja ilman kappaleen valmistamista. Tästä on riittävää todeta, että tällainen yhteenveto laaditaan mainitun prosessin ulkopuolella, koska se tapahtuu viimeksi mainitun jälkeen eikä sillä näin ollen ole merkitystä arvioitaessa sitä, voiko tällainen prosessi sujua asianmukaisesti ja tehokkaasti ilman asianomaista kappaleen valmistamista.
39      Edellä esitetyn perusteella ensimmäiseen ja toiseen kysymykseen on vastattava, että direktiivin 2001/29 5 artiklan 1 kohtaa on tulkittava siten, että pääasiassa kyseessä olevan kaltainen tilapäinen kappaleen valmistaminen tietojenkeruuprosessin aikana täyttää edellytyksen, jonka mukaan kyseisen kappaleen valmistamisen on oltava erottamaton ja välttämätön osa teknistä prosessia, vaikka se käynnistää ja saattaa päätökseen kyseisen prosessin ja ihminen osallistuu siihen toiminnallaan.
Kolmas ja neljäs kysymys, jotka koskevat edellytystä, jonka mukaan kappaleen valmistamisella on oltava yksi ainoa tarkoitus eli mahdollistaa kolmansien osapuolien välinen teoksen tai muun suojatun aineiston siirto verkossa välittäjän toimesta tai tällaisen teoksen tai muun aineiston laillinen käyttö
40      Ennakkoratkaisua pyytänyt tuomioistuin tiedustelee kolmannella ja neljännellä kysymyksellään, joita on tutkittava yhdessä, onko direktiivin 2001/29 5 artiklan 1 kohtaa tulkittava siten, että pääasiassa kyseessä olevan kaltainen tilapäinen kappaleen valmistaminen tietojenkeruuprosessin aikana täyttää edellytyksen, jonka mukaan kappaleen valmistamisella on oltava yksi ainoa tarkoitus eli mahdollistaa kolmansien osapuolien välinen teoksen tai muun suojatun aineiston siirto verkossa välittäjän toimesta tai tällaisen teoksen tai muun aineiston laillinen käyttö.
41      Heti alkuun on huomautettava, että asianomaisella kappaleen valmistamisella ei pyritä mahdollistamaan siirtoa verkossa välittäjän toimesta kolmansien osapuolien välillä. Näin ollen on tutkittava, onko kyseisen kappaleen valmistamisen ainoana tarkoituksena mahdollistaa teoksen tai muun suojatun aineiston laillinen käyttö.
42      Kuten direktiivin 2001/29 johdanto-osan 33 perustelukappaleesta ilmenee, käyttöä on pidettävä laillisena, jos se on asianomaisen oikeudenhaltijan sallimaa tai jos sitä ei ole sovellettavalla lainsäädännöllä rajoitettu (em. yhdistetyt asiat Football Association Premier League ym., tuomion 168 kohta).
43      Pääasiassa on huomautettava yhtäältä, että ennakkoratkaisua pyytäneen tuomioistuimen mainitsemassa tilanteessa, jossa on luovuttu teknisen tietojenkeruuprosessin viimeisestä toimesta eli 11 sanasta koostuvan otteen tulostamisesta, asianomaisella teknisellä prosessilla, johon kuuluu siis TIFF-tiedoston, tekstitiedoston ja 11 sanasta koostuvan otteen sisältävän tiedoston luominen, pyritään mahdollistamaan yhteenvetojen tehokkaampi laatiminen lehtiartikkeleista ja näin ollen niiden käyttö. Toisaalta mikään seikka unionin tuomioistuimelle toimitetussa asiakirja-aineistossa ei osoita, että kyseisen teknisen prosessin tuloksella eli 11 sanasta koostuvalla otteella pyrittäisiin mahdollistamaan muu käyttö.
44      Siitä, onko mainittu käyttö laillista vai ei, on selvää, että kyseisten lehtiartikkelien tekijänoikeuksien haltijat eivät käsiteltävässä asiassa ole sallineet yhteenvedon laatimista kyseisistä artikkeleista. Tästä huolimatta on todettava, ettei unionin säännöstöllä ole rajoitettu tällaista toimintaa. Lisäksi Infopaqin ja DDF:n yhteneväisistä väitteistä ilmenee, ettei mainitun yhteenvedon laatiminen merkitse toimintaa, jota olisi rajoitettu Tanskan säännöstöllä.
45      Tämän perusteella mainittua käyttöä ei voida pitää laittomana.
46      Edellä esitetyn perusteella kolmanteen ja neljänteen kysymykseen on vastattava, että direktiivin 2001/29 5 artiklan 1 kohtaa on tulkittava siten, että pääasiassa kyseessä olevan kaltainen tilapäinen kappaleen valmistaminen tietojenkeruuprosessin aikana täyttää edellytyksen, jonka mukaan kappaleen valmistamisella on oltava yksi ainoa tarkoitus eli mahdollistaa teoksen tai muun suojatun aineiston laillinen käyttö.
Viides ja kuudes kysymys, jotka koskevat edellytystä, jonka mukaan kappaleen valmistamisella ei saa olla itsenäistä taloudellista merkitystä
47      Kun otetaan huomioon pääasian asiayhteys kokonaisuudessaan ja edellisten kysymysten ulottuvuus, viidennellä ja kuudennella kysymyksellä on ymmärrettävä pyrittävän selvittämään, täyttääkö pääasiassa kyseessä olevan kaltainen tilapäinen kappaleen valmistaminen tietojenkeruuprosessin aikana direktiivin 2001/29 5 artiklan 1 kohdassa säädetyn edellytyksen, jonka mukaan kyseisellä kappaleen valmistamisella ei saa olla itsenäistä taloudellista merkitystä.
48      Tästä on huomautettava, että mainitussa 5 artiklan 1 kohdassa tarkoitetulla tilapäisellä kappaleen valmistamisella pyritään mahdollistamaan pääsy suojattuihin teoksiin ja niiden käyttö. Koska teoksilla on omaa taloudellista arvoa, niihin pääsyllä ja niiden käytöllä on välttämättä taloudellista merkitystä (ks. vastaavasti em. yhdistetyt asiat Football Association Premier League ym., tuomion 174 kohta).
49      Kuten lisäksi direktiivin 2001/29 johdanto-osan 33 perustelukappaleesta ilmenee, tilapäisen kappaleen valmistamisen – kuten selailun (browsing) ja aineiston tilapäisen tallentamisen välimuistiin (caching) mahdollistavien toimien – päämääränä on helpottaa teoksen käyttöä tai tehdä tästä käytöstä tehokkaampaa. Näille toimille on siten ominaista se, että ne mahdollistavat rationalisointihyödyn saamisen tällaisen käytön yhteydessä ja että niillä näin ollen kasvatetaan voittoja tai lasketaan tuotantokustannuksia.
50      Tästä huolimatta tilapäisellä kappaleen valmistamisella ei saa olla itsenäistä taloudellista merkitystä siinä mielessä, että tällaisesta kappaleen valmistamisesta saatu taloudellinen etu ei saa olla asianomaisen teoksen laillisesta käytöstä saadusta taloudellisesta edusta eroava tai erotettavissa oleva etu eikä se saa johtaa sellaiseen taloudelliseen lisäetuun, joka ylittää mainitusta suojatun teoksen käytöstä saatavan edun (ks. vastaavasti em. yhdistetyt asiat Football Association Premier League ym., tuomion 175 kohta).
51      Pääasiassa kyseessä olevan kaltaisesta tilapäisestä kappaleen valmistamisesta saadulla rationalisointihyödyllä ei ole tällaista itsenäistä taloudellista merkitystä siltä osin kuin tällaisesta valmistamisesta saadut taloudelliset edut konkretisoituvat vasta sitten, kun valmistettua aineistoa käytetään, joten ne eivät eroa eikä niitä voida erottaa aineiston käytöstä saatavista eduista.
52      Tilapäisestä kappaleen valmistamisesta saatu etu on sitä vastoin erilainen ja erotettavissa oleva, jos tilapäisen kappaleen valmistaja voi saada voittoa hyödyntämällä taloudellisesti tilapäisesti valmistettuja kappaleita itsessään.
53      Samoin on silloin, kun tilapäinen kappaleen valmistaminen johtaa valmistetun aineiston, sellaisena kuin se on olemassa asianomaista teknistä prosessia käynnistettäessä, muuttamiseen, sillä tilapäisellä kappaleen valmistamisella ei pyritä enää helpottamaan kyseisen aineiston vaan erilaisen aineiston käyttöä.
54      Viidenteen ja kuudenteen kysymykseen on siis vastattava, että direktiivin 2001/29 5 artiklan 1 kohtaa on tulkittava siten, että pääasiassa kyseessä olevan kaltainen tilapäinen kappaleen valmistaminen tietojenkeruuprosessin aikana täyttää edellytyksen, jonka mukaan kyseisellä valmistamisella ei saa olla itsenäistä taloudellista merkitystä, kunhan yhtäältä tilapäinen kappaleen valmistaminen ei mahdollista sellaisen lisäedun saamista, joka ylittää suojatun teoksen laillisesta käytöstä saadun edun, ja toisaalta tilapäinen kappaleen valmistaminen ei johda kyseisen teoksen muuttamiseen.
Seitsemäs kysymys, joka koskee edellytystä, jonka mukaan kappaleen valmistaminen ei saa olla ristiriidassa teoksen tavanomaisen hyödyntämisen kanssa eikä se saa kohtuuttomasti haitata oikeudenhaltijan oikeutettuja etuja
55      Ennakkoratkaisua pyytänyt tuomioistuin tiedustelee seitsemännellä kysymyksellä, onko direktiivin 2001/29 5 artiklan 5 kohtaa tulkittava siten, että pääasiassa kyseessä olevan kaltainen tilapäinen kappaleen valmistaminen tietojenkeruuprosessin aikana täyttää edellytyksen, jonka mukaan kappaleen valmistaminen ei saa olla ristiriidassa teoksen tavanomaisen hyödyntämisen kanssa eikä se saa kohtuuttomasti haitata oikeudenhaltijan oikeutettuja etuja.
56      Tästä on riittävää todeta, että jos kyseinen kappaleen valmistaminen täyttää kaikki direktiivin 2001/29 5 artiklan 1 kohdan edellytykset, sellaisina kuin niitä on tulkittu unionin tuomioistuimen oikeuskäytännössä, on katsottava, etteivät se ole ristiriidassa teoksen tavanomaisen hyödyntämisen kanssa eikä se kohtuuttomasti haittaa oikeudenhaltijan oikeutettuja etuja (ks. em. yhdistetyt asiat Football Association Premier League ym., tuomion 181 kohta).
57      Tämän perusteella seitsemänteen kysymykseen on vastattava, että direktiivin 2001/29 5 artiklan 5 kohtaa on tulkittava siten, että jos pääasiassa kyseessä olevan kaltainen tilapäinen kappaleen valmistaminen tietojenkeruuprosessin aikana täyttää kaikki kyseisen direktiivin 5 artiklan 1 kohdan edellytykset, sen on katsottava täyttävän edellytyksen, jonka mukaan kappaleen valmistaminen ei saa olla ristiriidassa teoksen tavanomaisen hyödyntämisen kanssa eikä se saa kohtuuttomasti haitata oikeudenhaltijan oikeutettuja etuja.
Oikeudenkäyntikulut
58      Pääasian asianosaisten osalta asian käsittely unionin tuomioistuimessa on välivaihe kansallisessa tuomioistuimessa vireillä olevan asian käsittelyssä, minkä vuoksi kansallisen tuomioistuimen asiana on päättää oikeudenkäyntikulujen korvaamisesta. Oikeudenkäyntikuluja, jotka ovat aiheutuneet muille kuin näille asianosaisille huomautusten esittämisestä unionin tuomioistuimelle, ei voida määrätä korvattaviksi.
Näillä perusteilla unionin tuomioistuin (kolmas jaosto) on määrännyt seuraavaa:
1) Tekijänoikeuden ja lähioikeuksien tiettyjen piirteiden yhdenmukaistamisesta tietoyhteiskunnassa 22.5.2001 annetun Euroopan parlamentin ja neuvoston direktiivin 2001/29/EY 5 artiklan 1 kohtaa on tulkittava siten, että pääasiassa kyseessä olevan kaltainen tilapäinen kappaleen valmistaminen niin kutsutun ”tietojenkeruuprosessin” aikana
täyttää edellytyksen, jonka mukaan kyseisen kappaleen valmistamisen on oltava erottamaton ja välttämätön osa teknistä prosessia, vaikka se käynnistää ja saattaa päätökseen kyseisen prosessin ja ihminen osallistuu siihen toiminnallaan
täyttää edellytyksen, jonka mukaan kappaleen valmistamisella on oltava yksi ainoa tarkoitus eli mahdollistaa teoksen tai muun suojatun aineiston laillinen käyttö
täyttää edellytyksen, jonka mukaan kyseisellä kappaleen valmistamisella ei saa olla itsenäistä taloudellista merkitystä, kunhan yhtäältä tämä kappaleen valmistaminen ei mahdollista sellaisen lisäedun saamista, joka ylittää suojatun teoksen laillisesta käytöstä saadun edun, ja toisaalta tilapäinen kappaleen valmistaminen ei johda kyseisen teoksen muuttamiseen.
2) Direktiivin 2001/29 5 artiklan 5 kohtaa on tulkittava siten, että jos pääasiassa kyseessä olevan kaltainen tilapäinen kappaleen valmistaminen niin kutsutun ”tietojenkeruuprosessin” aikana täyttää kaikki kyseisen direktiivin 5 artiklan 1 kohdan edellytykset, sen on katsottava täyttävän edellytyksen, jonka mukaan kappaleen valmistaminen ei saa olla ristiriidassa teoksen tavanomaisen hyödyntämisen kanssa eikä se saa kohtuuttomasti haitata oikeudenhaltijan oikeutettuja etuja.
Allekirjoitukset
UNIONIN TUOMIOISTUIMEN TUOMIO (suuri jaosto)
24 päivänä tammikuuta 2012 ( *1 )
”Sosiaalipolitiikka — Direktiivi 2003/88/EY — 7 artikla — Oikeus palkalliseen vuosilomaan — Kansallisessa lainsäädännössä säädetty edellytys oikeuden saamiseksi — Työntekijän poissaolo — Poissaolon luonteen perusteella määritetty lomaoikeuden pituus — Direktiivin 2003/88 kanssa ristiriidassa oleva kansallinen säännöstö — Kansallisen tuomioistuimen rooli”
Asiassa C-282/10,
jossa on kyse SEUT 267 artiklaan perustuvasta ennakkoratkaisupyynnöstä, jonka Cour de cassation (Ranska) on esittänyt 2.6.2010 tekemällään päätöksellä, joka on saapunut unionin tuomioistuimeen 7.6.2010, saadakseen ennakkoratkaisun asiassa
Maribel Dominguez
vastaan
Centre informatique du Centre Ouest Atlantique ja
Préfet de la région Centre,
UNIONIN TUOMIOISTUIN (suuri jaosto),
toimien kokoonpanossa: presidentti V. Skouris, jaostojen puheenjohtajat A. Tizzano, J. N. Cunha Rodrigues, K. Lenaerts ja U. Lõhmus sekä tuomarit A. Rosas, E. Levits (esittelevä tuomari), A. Ó Caoimh, L. Bay Larsen, T. von Danwitz ja A. Arabadjiev,
julkisasiamies: V. Trstenjak,
kirjaaja: hallintovirkamies R. Şereş,
ottaen huomioon kirjallisessa käsittelyssä ja 17.5.2011 pidetyssä istunnossa esitetyn,
ottaen huomioon huomautukset, jotka sille ovat esittäneet
Maribel Dominguez, edustajinaan avocat H. Masse-Dessen ja avocat V. Lokiec,
Centre informatique du Centre Ouest Atlantique, edustajanaan avocat D. Célice,
Ranskan hallitus, asiamiehinään G. de Bergues, A. Czubinski ja N. Rouam,
Tanskan hallitus, asiamiehenään S. Juul Jørgensen,
Alankomaiden hallitus, asiamiehinään C. Wissels ja M. Noort,
Euroopan komissio, asiamiehinään M. van Beek ja M. Van Hoof,
kuultuaan julkisasiamiehen 8.9.2011 pidetyssä istunnossa esittämän ratkaisuehdotuksen,
on antanut seuraavan
tuomion
1
Ennakkoratkaisupyyntö koskee tietyistä työajan järjestämistä koskevista seikoista 4.11.2003 annetun Euroopan parlamentin ja neuvoston direktiivin 2003/88/EY (EUVL L 299, s. 9) 7 artiklan tulkintaa.
2
Tämä pyyntö on esitetty asiassa, jossa kantajana on Maribel Dominguez ja vastaajana hänen työnantajansa Centre Informatique du Centre Ouest Atlantique (jäljempänä CICOA) ja joka koskee Dominguezin pyyntöä saada pitää palkallinen vuosiloma, jota hän ei ole ottanut vuoden 2005 marraskuun ja vuoden 2007 tammikuun välisellä ajalla tapaturman perusteella määrätyn työnteon keskeytymisen vuoksi, ja toissijaisesti vahingonkorvausta.
Asiaa koskevat oikeussäännöt
Unionin säännöstö
3
Direktiivin 2003/83 1 artiklassa säädetään seuraavaa:
”Tarkoitus ja soveltamisala
1.   Tässä direktiivissä vahvistetaan turvallisuutta ja terveyttä koskevat vähimmäisvaatimukset työajan järjestämistä varten.
2.   Tämä direktiivi koskee:
a)
[vuosiloman vähimmäisaikaa] 
”
4
Direktiivin 7 artiklassa säädetään seuraavaa:
”Vuosiloma
1.   Jäsenvaltioiden on toteutettava tarvittavat toimenpiteet sen varmistamiseksi, että jokainen työntekijä saa vähintään neljän viikon palkallisen vuosiloman tällaisen loman saamiselle ja myöntämiselle kansallisessa lainsäädännössä ja/tai käytännössä vahvistettujen edellytysten mukaisesti.
2.   Palkallisen vuosiloman vähimmäisaikaa ei saa korvata rahalla, paitsi kun työsuhde päättyy.”
5
Kyseisen direktiivin 15 artiklassa säädetään seuraavaa:
”Suotuisammat määräykset
Tämä direktiivi ei vaikuta jäsenvaltioiden oikeuteen soveltaa tai ottaa käyttöön lakeja, asetuksia tai hallinnollisia määräyksiä, jotka ovat työntekijöiden turvallisuuden ja terveyden suojelemisen kannalta suotuisampia, eikä oikeuteen edistää tai sallia sellaisten työehtosopimusten tai työmarkkinaosapuolten välisten sopimusten soveltamista, jotka ovat työntekijöiden turvallisuuden ja terveyden suojelemisen kannalta suotuisampia.”
6
Direktiivin 2003/88 17 artiklassa säädetään, että jäsenvaltiot voivat poiketa tämän direktiivin tietyistä säännöksistä. Kyseisen direktiivin 7 artiklasta ei sallita poikkeamista.
Kansallinen säännöstö
7
Työoikeuskoodeksin (code du travail) L. 223-2 §:n 1 momentissa säädetään seuraavaa:
”Työntekijällä, joka viitevuoden aikana osoittaa olleensa saman työnantajan palveluksessa ajan, joka vastaa vähintään yhtä tosiasiallista työskentelykuukautta, on oikeus lomaan, jonka pituus on kaksi ja puoli työpäivää työskentelykuukautta kohden niin, että myönnettävän loman kokonaiskesto ei ylitä 30:tä työpäivää.”
8
Kyseisen työoikeuskoodeksin L. 223-4 §:ssä säädetään seuraavaa:
”Loman pituutta määritettäessä tosiasialliseen työskentelykuukauteen rinnastettavia ovat neljää viikkoa tai 24:ää päivää vastaavat työskentelykaudet. Palkalliset loma-ajat, – – korvaavat lepoajat, – – raskaana olevien naisten lepoajat, työajan lyhennyksenä saadut lepopäivät ja enintään yhden vuoden keskeytymättömät kaudet, joiden aikana työsopimuksen soveltaminen keskeytyy työtapaturman tai ammattitaudin johdosta, katsotaan tosiasiallisiksi työskentelykausiksi – –.”
9
Sosiaaliturvalaitosten henkilöstöön sovellettavan kansallisen työehtosopimuksen liitteenä olevan malliohjesäännön XIV §:n 4 momentissa määrätään seuraavaa:
”Oikeutta vuosilomaan ei ole vuonna, johon kohdistuvat sairaudesta tai pitkäaikaisesta sairaudesta aiheutuneet poissaolot, jotka ovat johtaneet vähintään 12 kuukauden yhtäjaksoiseen työn keskeytymiseen – –; oikeus vuosilomaan syntyy uudelleen työhönpaluupäivänä, jolloin loman pituus vahvistetaan suhteessa tosiasialliseen työskentelyaikaan, josta ei vielä ole myönnetty vuosilomaa.”
Pääasia ja ennakkoratkaisukysymykset
10
Dominguez, joka on vuodesta 1987 lähtien työskennellyt CICOAn palveluksessa, kuuluu sosiaaliturvalaitosten henkilöstöön sovellettavan kansallisen työehtosopimuksen soveltamisalaan. Hänen kotinsa ja työpaikkansa välillä sattuneen työmatkatapaturman johdosta hän joutui sairauslomalle ajaksi 3.11.2005–7.1.2007.
11
Dominguez saattoi asian ensin työtuomioistuimen ja sitten Cour d’appel de Limogen (Limogen muutoksenhakutuomioistuin) käsiteltäväksi saadakseen 22,5 palkallista vuosilomapäivää tältä ajalta tai toissijaisesti vastaavan korvauksen.
12
Koska kyseiset tuomioistuimet hylkäsivät työntekijän vaatimukset, Dominguez teki kassaatiovalituksen. Hän väittää, että työmatkatapaturma on työtapaturma ja että siihen sovelletaan samaa järjestelmää kuin työtapaturmaan. Työoikeuskoodeksin L. 223-4 §:n mukaisesti työmatkatapaturmasta johtuva työsopimuksen soveltamisen keskeytyminen on siis rinnastettava tosiasialliseen työskentelyaikaan hänen palkallisten lomiensa laskemiseksi.
13
Cour de cassationilla on direktiivin 2003/88 7 artiklaa koskevan unionin tuomioistuimen oikeuskäytännön perusteella epäilyksiä asiassa keskeisten kansallisten säännösten yhteensoveltuvuudesta kyseisen artiklan kanssa.
14
Näin ollen Cour de cassation on päättänyt lykätä asian käsittelyä ja esittää unionin tuomioistuimelle seuraavat ennakkoratkaisukysymykset:
”1)
Onko direktiivin 2003/88 – – 7 artiklan 1 kohtaa tulkittava siten, että se on esteenä kansallisille säännöksille tai käytännöille, joiden mukaan palkallista vuosilomaa koskevan oikeuden edellytyksenä on vähintään kymmenen päivän (tai yhden kuukauden) tosiasiallinen työskentely viitekaudella?
2)
Jos vastaus edelliseen kysymykseen on myönteinen, onko kansallisen tuomioistuimen, jonka ratkaistavana on yksityisten välinen riita, jätettävä direktiivin 2003/88 – – 7 artiklan nojalla, jossa vahvistetaan erityinen velvollisuus työnantajalle antamalla oikeus palkalliseen lomaan työntekijälle, joka on poissa työstä terveydellisistä syistä vähintään yhden vuoden, soveltamatta sellaista vastakkaista kansallista säännöstä, jonka mukaan palkallista vuosilomaa koskevan oikeuden edellytyksenä on vähintään kymmenen päivän tosiasiallinen työskentely viitevuoden aikana?
3)
Siltä osin kuin direktiivin 2003/88 – – 7 artiklassa ei tehdä eroa työntekijöiden välillä sen mukaan, johtuuko heidän poissaolonsa työstä viitekaudella työtapaturmasta, ammattitaudista, työmatkatapaturmasta vai työstä johtumattomasta sairaudesta, onko työntekijöillä kyseisen artiklan nojalla oikeus palkalliseen lomaan, jonka pituus on sama riippumatta heidän terveydellisistä syistään johtuvan poissaolonsa alkuperästä, vai täytyykö kyseistä artiklaa tulkita niin, että se ei ole esteenä sille, että palkallisen loman pituus voi olla erilainen työntekijän poissaolon syyn perusteella, koska kansallisessa laissa säädetään tietyin edellytyksin direktiivissä [2003/88] säädettyä vähintään neljän viikon lomaa pidemmästä palkallisesta vuosilomasta?”
Ensimmäinen kysymys
15
Ensimmäisellä kysymyksellään ennakkoratkaisua pyytänyt tuomioistuin tiedustelee lähtökohtaisesti, onko direktiivin 2003/88 7 artiklan 1 kohtaa tulkittava siten, että se on esteenä kansallisille säännöksille tai käytännöille, joiden mukaan palkallista vuosilomaa koskevan oikeuden edellytyksenä on vähintään kymmenen päivän tai yhden kuukauden tosiasiallinen työskentely viitekauden aikana.
16
Tästä on muistettava, että vakiintuneen oikeuskäytännön mukaan jokaisen työntekijän oikeutta palkalliseen vuosilomaan on pidettävä unionin sosiaalioikeuden periaatteena, jolla on erityinen merkitys ja josta ei voida poiketa ja jonka toimivaltaiset kansalliset viranomaiset voivat panna täytäntöön ainoastaan tietyistä työajan järjestämistä koskevista seikoista 23.11.1993 annetussa neuvoston direktiivissä 93/104/EY (EYVL L 307, s. 18) itsessään nimenomaisesti ilmaistuissa rajoissa; kyseinen direktiivi kodifioitiin direktiivillä 2003/88 (ks. asia C-173/99, BECTU, tuomio 26.6.2001, Kok., s. I-4881, 43 kohta; yhdistetyt asiat C-350/06 ja C-520/06, Schultz-Hoff ym., tuomio 20.1.2009, Kok., s. I-179, 22 kohta ja asia C-214/10, KHS, tuomio 22.11.2011, 23 kohta, ei vielä julkaistu oikeustapauskokoelmassa).
17
Direktiiviä 93/104 on näin ollen tulkittava siten, että siinä estetään jäsenvaltioita rajoittamasta yksipuolisesti kaikille työntekijöille myönnettyä palkallista vuosilomaa koskevaa oikeutta siten, että jäsenvaltiot soveltavat kyseisen oikeuden syntymistä koskevaa sellaista edellytystä, jonka vuoksi tietyt työntekijät jäävät mainitun oikeuden ulkopuolelle (em. asia BECTU, tuomion 52 kohta).
18
Jäsenvaltiot voivat tosin kansallisessa lainsäädännössään säätää palkallista vuosilomaa koskevan oikeuden käyttämiseen ja toteuttamiseen liittyvistä edellytyksistä, mutta ne eivät voi kuitenkaan asettaa minkäänlaisia edellytyksiä kyseisen oikeuden syntymiselle (em. yhdistetyt asiat Schultz-Hoff ym., tuomion 46 kohta).
19
Direktiivin 93/104, joka on kodifioitu direktiivillä 2003/88, säännösten täytäntöönpanon edellyttämiin yksityiskohtaisiin täytäntöönpano- ja soveltamissäännöksiin voi siten sisältyä tiettyjä eroja palkallista vuosilomaa koskevan oikeuden käyttämiseen liittyvien edellytysten osalta, mutta kyseisessä direktiivissä ei sallita sitä, että jäsenvaltiot estäisivät kaikille työntekijöille nimenomaisesti myönnetyn oikeuden syntymisen (em. asia BECTU, tuomion 55 kohta ja em. yhdistetyt asiat Schultz-Hoff ym., tuomion 47 kohta).
20
Koska direktiivissä 2003/88 ei myöskään eroteta millään tavoin työntekijöitä, jotka ovat poissa työstä sairausloman vuoksi viitekauden aikana, työntekijöistä, jotka ovat tosiasiallisesti työskennelleet kyseisenä aikana (ks. em. yhdistetyt asiat Schultz-Hoff ym., tuomion 40 kohta), tästä seuraa, että kun on kyse asianmukaisesti määrätystä sairauslomasta, jäsenvaltio ei voi asettaa palkallista vuosilomaa koskevalle oikeudelle, joka kyseisen direktiivin mukaan kuuluu kaikille työntekijöille, edellytystä, jonka mukaan työntekijän on ollut tosiasiallisesti työskenneltävä kyseisen valtion määräämän viitekauden aikana (em. yhdistetyt asiat Schultz-Hoff ym., tuomion 41 kohta).
21
Edellä todetusta seuraa, että direktiivin 2003/88 7 artiklan 1 kohtaa on tulkittava siten, että se on esteenä kansallisille säännöksille tai käytännöille, joiden mukaan palkallista vuosilomaa koskevan oikeuden edellytyksenä on vähintään kymmenen päivän tai yhden kuukauden tosiasiallinen työskentely viitekauden aikana.
Toinen kysymys
22
Toisella kysymyksellään ennakkoratkaisua pyytänyt tuomioistuin tiedustelee lähtökohtaisesti, onko direktiivin 2003/88 7 artiklaa tulkittava siten, että yksityisten oikeussubjektien välisessä oikeusriidassa on sivuutettava kyseisen 7 artiklan kanssa ristiriidassa oleva kansallinen säännös, jonka mukaan palkallista vuosilomaa koskeva oikeus riippuu viitekauteen sisältyvästä vähimmästä vaaditusta tosiasiallisesta työskentelykaudesta.
23
Aluksi on todettava, että kysymys siitä, onko kansallisen oikeuden säännös jätettävä soveltamatta siltä osin kuin se on ristiriidassa unionin oikeuden kanssa, tulee esiin vain, jos tätä säännöstä ei ole mahdollista tulkita unionin oikeuden mukaisesti.
24
Kun kansalliset tuomioistuimet soveltavat kansallista lainsäädäntöä, niiden on vakiintuneen oikeuskäytännön mukaan tulkittava sitä mahdollisimman pitkälle kyseisen direktiivin sanamuodon ja tarkoituksen mukaisesti, jotta sillä tarkoitettu tulos saavutettaisiin ja siten noudatettaisiin SEUT 288 artiklan kolmatta kohtaa. Tämä velvollisuus tulkita kansallista oikeutta yhdenmukaisesti direktiivin kanssa on nimittäin erottamaton osa EUT-sopimuksella luotua järjestelmää, sillä näin kansalliset tuomioistuimet voivat toimivaltansa rajoissa varmistaa unionin oikeuden täyden tehokkuuden, kun ne ratkaisevat käsiteltäväkseen saatettuja asioita (ks. mm. yhdistetyt asiat C-397/01–C-403/01, Pfeiffer ym., tuomio 5.10.2004, Kok., s. I-8835, 114 kohta; yhdistetyt asiat C-378/07–C-380/07, Angelidaki ym., tuomio 23.4.2009, Kok., s. I-3071, 197 ja 198 kohta ja asia C-555/07, Kücükdeveci, tuomio 19.1.2010, Kok., s. I-365, 48 kohta).
25
Tällä kansallisen oikeuden direktiivin mukaista tulkintaa koskevalla periaatteella on tosin tietyt rajat. Kansallisen tuomioistuimen velvollisuutta tukeutua direktiivin sisältöön, kun se tulkitsee ja soveltaa asiaan liittyviä kansallisen oikeuden säännöksiä, rajoittavat yleiset oikeusperiaatteet, eikä se voi olla perustana kansallisen oikeuden contra legem -tulkinnalle (ks. asia C-268/06, Impact, tuomio 15.4.2008, Kok., s. I-2483, 100 kohta ja em. yhdistetyt asiat Angelidaki ym., tuomion 199 kohta).
26
Pääasiassa ennakkoratkaisua pyytänyt tuomioistuin sanoo törmänneensä tällaiseen rajaan. Sen mukaan työoikeuskoodeksin L. 223-2 §:n 1 momenttia, jossa säädetään, että edellytyksenä palkallista vuosilomaa koskevalle oikeudelle on vähintään yhden kuukauden tosiasiallinen työskentely viitekautena, ei voida tulkita direktiivin 2003/88 7 artiklan mukaisesti.
27
Tästä on muistutettava, että yhdenmukaisen tulkinnan periaate edellyttää lisäksi, että kansalliset tuomioistuimet tekevät toimivaltansa rajoissa kaiken mahdollisen ottamalla huomioon kansallisen oikeuden kokonaisuudessaan ja soveltamalla siinä hyväksyttyjä tulkintatapoja taatakseen kyseessä olevan direktiivin täyden tehokkuuden ja päätyäkseen ratkaisuun, joka on direktiivillä tavoitellun päämäärän mukainen (ks. asia C-212/04, Adeneler ym., tuomio 4.7.2006, Kok., s. I-6057, 111 kohta ja em. yhdistetyt asiat Angelidaki ym., tuomion 200 kohta).
28
Työoikeuskoodeksin L. 223-4 §, jonka mukaan tietyt poissaolojaksot työstä eivät täytä viitekauteen sisältyvän tosiasiallisen työskentelyn vaatimusta, on erottamaton osa kansallista oikeutta, joka kansallisten tuomioistuinten on pääasiassa otettava huomioon.
29
Jos nimittäin kansallinen tuomioistuin tulkitsee työoikeuskoodeksin L. 223-4 §:ää niin, että työmatkatapaturmasta johtuva poissaolojakso on rinnastettava työtapaturmasta johtuvaan poissaolojaksoon, jotta direktiivin 2003/88 7 artiklalla olisi täysi oikeusvaikutus, kyseinen tuomioistuin ei törmää työoikeuskoodeksin L. 223-2 §:n direktiivin mukaisen tulkinnan rajaan, joka on tuotu esiin tämän tuomion 26 kohdassa.
30
On täsmennettävä, että direktiivin 2003/88 7 artiklassa ei tehdä eroa sairausloman vuoksi viitekaudella poissaolleiden työntekijöiden ja niiden työntekijöiden välillä, jotka ovat tosiasiallisesti työskennelleet tänä ajanjaksona (ks. tämän tuomion 20 kohta). Näin ollen jäsenvaltio ei voi tehdä terveydellisistä syistä viitekauden aikana poissa olleen työntekijän oikeutta palkalliseen vuosilomaan riippuvaiseksi velvollisuudesta työskennellä tosiasiallisesti tänä samana kautena. Direktiivin 2003/88 7 artiklan mukaan jokainen työntekijä saa vähintään neljän viikon pituisen palkallisen vuosiloman riippumatta siitä, onko hän sairauslomalla kyseisenä viitekautena työtapaturman tai muualla tapahtuneen tapaturman vuoksi taikka minkälaisen tahansa tai mistä tahansa johtuvan sairauden vuoksi.
31
Edellä todetusta seuraa, että ennakkoratkaisua pyytäneen tuomioistuimen on tarkastettava, voiko se ottamalla huomioon kansallisen oikeuden kokonaisuudessaan, erityisesti työoikeuskoodeksin L. 223.4 §:n, ja soveltamalla siinä hyväksyttyjä tulkintamenetelmiä taatakseen direktiivin 2003/88 täyden tehokkuuden ja päätyäkseen ratkaisuun, joka on direktiivillä tavoitellun päämäärän mukainen, tulkita tätä lainsäädäntöä niin, että työntekijän poissaolo työstä työmatkatapaturman vuoksi voidaan rinnastaa johonkin työoikeuskoodeksin kyseisessä pykälässä mainituista esimerkkitapauksista.
32
Jos tällainen tulkinta ei ole mahdollinen, on tutkittava, onko direktiivin 2003/88 7 artiklan 1 kohdalla välitön oikeusvaikutus ja voiko Dominguez mahdollisesti vedota siihen pääasian vastaajia ja erityisesti työnantajaansa CICOAa vastaan näiden oikeudellisen luonteen perusteella.
33
Vakiintuneen oikeuskäytännön mukaan aina, kun direktiivin säännökset ovat sisältönsä osalta ehdottomia ja riittävän täsmällisiä, yksityiset oikeussubjektit voivat kansallisissa tuomioistuimissa vedota niihin jäsenvaltiota vastaan, jos jäsenvaltio ei ole saattanut direktiiviä osaksi kansallista oikeusjärjestystä määräajassa tai jos direktiivi on saatettu osaksi kansallista oikeusjärjestystä virheellisesti (ks. mm. em. yhdistetyt asiat Pfeiffer ym., tuomion 103 kohta oikeuskäytäntöviittauksineen).
34
Direktiivin 2003/88 7 artikla täyttää nämä edellytykset, koska siinä yksiselitteisesti asetetaan jäsenvaltioille velvollisuus saavuttaa tietty tulos eikä säännökseen liity mitään ehtoja siinä olevan säännön soveltamiseksi, eli sille, että kaikkien työntekijöiden on saatava vähintään neljän viikon mittainen palkallinen vuosiloma.
35
Vaikka direktiivin 2003/88 7 artiklassa jätetäänkin jäsenvaltioille tiettyä harkintavaltaa siinä säädetyn palkallista vuosilomaa koskevan oikeuden saamista ja myöntämistä koskevien edellytysten vahvistamisessa, tämä seikka ei horjuta kyseisessä artiklassa säädetyn velvollisuuden täsmällistä ja ehdotonta luonnetta. Tässä suhteessa on huomattava, että direktiivin 2003/88 7 artikla ei kuulu kyseisen direktiivin niihin säännöksiin, joista sen 17 artiklan nojalla voidaan poiketa. Näin ollen on mahdollista määrittää suojelun vähimmäistaso, joka jäsenvaltioiden on kyseisen 7 artiklan perusteella joka tapauksessa pantava täytäntöön (ks. analogisesti em. yhdistetyt asiat Pfeiffer ym., tuomion 105 kohta).
36
Koska direktiivin 2003/88 7 artiklan 1 kohta täyttää edellytykset välittömän oikeusvaikutuksen saamiseksi, on lisäksi todettava, että CICOA, joka on toinen pääasian vastaajista ja Dominguezin työnantaja, on sosiaaliturva-alalla toimiva laitos.
37
Pitää tosin paikkansa, että vakiintuneen oikeuskäytännön mukaan direktiivillä ei sellaisenaan voida luoda velvoitteita yksityiselle oikeussubjektille eikä siihen näin ollen sellaisenaan voida vedota tällaista henkilöä vastaan (ks. mm. asia C-91/92, Faccini Dori, tuomio 14.7.1994, Kok., s. I-3325, Kok. Ep. XVI, s. I-1; asia C-192/94, El Corte Inglés, tuomio 7.3.1996, Kok., s. I-1281, 15 kohta; em. yhdistetyt asiat Pfeiffer ym., tuomion 108 kohta ja em. asia Kücükdeveci, tuomion 46 kohta).
38
On kuitenkin muistutettava, että silloin, kun yksityiset oikeussubjektit voivat vedota direktiiviin yksityisen oikeussubjektin sijaan valtiota vastaan, he voivat tehdä tämän riippumatta siitä, toimiiko valtio työnantajana vai viranomaisena. Molemmissa tapauksissa on tarpeen välttää tilanne, jossa valtio voisi hyötyä siitä, ettei se ole noudattanut unionin oikeutta (ks. mm. asia 152/84, Marshall, tuomio 26.2.1986, Kok., s. 723, Kok. Ep. VIII, s. 457, 49 kohta; asia C-188/89, Foster ym., tuomio 12.7.1990, Kok., s. I-3313, 17 kohta ja asia C-343/98, Collino ja Chiappero, tuomio 14.9.2000, Kok., s. I-6659, 22 kohta).
39
Laitos, joka oikeudellisesta muodostaan riippumatta on viranomaisen toimenpiteen nojalla ja tämän valvonnan alaisuudessa velvollinen tuottamaan yleishyödyllisiä palveluja ja jolla tätä varten on erityisiä toimivaltuuksia, jotka poikkeavat yksityisten oikeussubjektien välisiin suhteisiin sovellettavista oikeussäännöksistä, kuuluu sellaisten kokonaisuuksien joukkoon, joita vastaan voidaan vedota sellaisiin direktiivin säännöksiin, joilla voi olla välittömiä oikeusvaikutuksia (ks. mm. em. asia Foster ym., tuomion 20 kohta; em. asia Collino ja Chiappero, tuomion 23 kohta ja asia C-356/05, Farrell, tuomio 19.4.2007, Kok., s. I-3067, 40 kohta).
40
Kansallisen tuomioistuimen tehtävänä on siis tarkastaa, voidaanko direktiivin 2003/88 7 artiklan 1 kohtaan vedota CICOAa vastaan.
41
Jos näin voidaan tehdä, direktiivin 2003/88 7 artiklan seurauksena kansallisen tuomioistuimen olisi jätettävä soveltamatta kaikkia sen kanssa ristiriidassa olevia kansallisia säännöksiä, koska se täyttää välittömän oikeusvaikutuksen edellytykset.
42
Jos näin ei ole, on muistutettava, että edes sellaista direktiivin säännöstä, joka on selkeä, täsmällinen ja ehdoton ja jolla pyritään myöntämään yksityisille oikeussubjekteille oikeuksia ja asettamaan heille velvollisuuksia, ei voida soveltaa sellaisenaan yksityisten oikeussubjektien välisessä oikeudenkäynnissä (ks. em. yhdistetyt asiat Pfeiffer ym., tuomion 109 kohta).
43
Tällaisessa tilanteessa asianosainen, jonka oikeuksia on loukattu sen vuoksi, että kansallinen oikeus on ristiriidassa unionin oikeuden kanssa, voi kuitenkin vedota yhdistetyissä asioissa C-6/90 ja C-9/90, Francovich ym., 19.11.1991 annetussa tuomiossa (Kok., s. I-5357, Kok. Ep. XI, s. I-467) vahvistettuun oikeuskäytäntöön saadakseen korvausta kärsimästään vahingosta.
44
Näin ollen toiseen kysymykseen on vastattava, että
ennakkoratkaisua pyytäneen tuomioistuimen on tarkastettava, voiko se ottamalla huomioon kansallisen oikeuden kokonaisuudessaan, erityisesti työoikeuskoodeksin L. 223-4 §:n, ja soveltamalla siinä hyväksyttyjä tulkintamenetelmiä taatakseen direktiivin 2003/88 7 artiklan täyden tehokkuuden ja päätyäkseen ratkaisuun, joka on direktiivillä tavoitellun päämäärän mukainen, tulkita tätä lainsäädäntöä niin, että työntekijän poissaolo työstä työmatkatapaturman vuoksi voidaan rinnastaa johonkin työoikeuskoodeksin kyseisessä pykälässä mainituista esimerkkitapauksista
jos tällainen tulkinta ei ole mahdollinen, kansallisen tuomioistuimen on tarkastettava, voidaanko direktiivin 2003/88 7 artiklan 1 kohdan välittömään oikeusvaikutukseen vedota pääasian vastaajia vastaan näiden oikeudellisen luonteen perusteella,
jos kansallinen tuomioistuin ei voi saavuttaa direktiivin 2003/88 7 artiklassa säädettyä tulosta, asianosainen, jonka oikeuksia on loukattu, koska kansallinen oikeus on ristiriidassa unionin oikeuden kanssa, voi kuitenkin vedota em. yhdistetyissä asioissa Francovich ym. annettuun tuomioon saadakseen korvauksen kärsimästään vahingosta.
Kolmas kysymys
45
Kolmannella kysymyksellään ennakkoratkaisua pyytänyt tuomioistuin tiedustelee lähtökohtaisesti, onko direktiivin 2003/88 7 artiklaa tulkittava siten, että se on esteenä kansalliselle säännökselle, jossa säädetään sen mukaan, mikä on sairauslomalla olevan työntekijän poissaolon syy, palkallisen vuosiloman kestosta, joka on pidempi tai yhtä pitkä kuin kyseisellä direktiivillä taattu neljän viikon vähimmäisaika.
46
Kuten tämän tuomion 30 kohdassa todetaan, direktiivin 2003/88 7 artiklassa ei tehdä eroa asianmukaisesti määrätyllä sairauslomalla olevan työntekijän poissaolon syyn perusteella, koska jokaisella työntekijällä on oikeus vähintään neljän viikon pituiseen palkalliseen vuosilomaan riippumatta siitä, onko hän sairauslomalla työpaikalla tai muualla sattuneen tapaturman vuoksi tai minkälaisen tahansa tai mistä tahansa johtuvan sairauden vuoksi.
47
Kuten julkisasiamies ratkaisuehdotuksensa 178 kohdassa ja Euroopan komissio kirjallisissa huomautuksissaan toteavat, edellisessä kohdassa tehty toteamus ei kuitenkaan tarkoita sitä, että direktiivi 2003/88 on esteenä kansallisille säännöksille, joissa säädetään oikeudesta palkalliseen vuosilomaan, jonka kesto ylittää neljä viikkoa ja joka myönnetään kyseisessä kansallisessa oikeudessa loman saamiselle ja myöntämiselle vahvistettujen edellytysten mukaisesti.
48
Direktiivin 2003/88 1 artiklan 1 kohdan ja 2 kohdan a alakohdan, 7 artiklan 1 kohdan sekä 15 artiklan sanamuodosta ilmenee nimenomaisesti, että direktiivin tarkoituksena on vain vahvistaa työajan järjestämistä varten turvallisuutta ja terveyttä koskevat vähimmäisvaatimukset vaikuttamatta jäsenvaltioiden oikeuteen soveltaa työntekijöiden suojelemisen kannalta suotuisampia kansallisia säännöksiä.
49
Jäsenvaltiot voivat siis säätää, että kansallisessa oikeudessa myönnetty oikeus palkalliseen vuosilomaan vaihtelee työntekijän terveydestä johtuvan poissaolon syyn mukaan, sillä edellytyksellä, että sen on aina oltava direktiivin 7 artiklassa säädetyn neljän viikon vähimmäisajan pituinen tai tätä pidempi.
50
Edellä todetusta seuraa, että direktiivin 2003/88 7 artiklan 1 kohtaa on tulkittava siten, että se ei ole esteenä kansalliselle säännökselle, jossa säädetään sen mukaan, mikä on sairauslomalla olevan työntekijän poissaolon syy, palkallisen vuosiloman kestosta, joka on pidempi tai yhtä pitkä kuin kyseisellä direktiivillä taattu neljän viikon vähimmäisaika.
Oikeudenkäyntikulut
51
Pääasian asianosaisten osalta asian käsittely unionin tuomioistuimessa on välivaihe kansallisessa tuomioistuimessa vireillä olevan asian käsittelyssä, minkä vuoksi kansallisen tuomioistuimen asiana on päättää oikeudenkäyntikulujen korvaamisesta. Oikeudenkäyntikuluja, jotka ovat aiheutuneet muille kuin näille asianosaisille huomautusten esittämisestä unionin tuomioistuimelle, ei voida määrätä korvattaviksi.
Näillä perusteilla unionin tuomioistuin (suuri jaosto) on ratkaissut asian seuraavasti:
1)
Tietyistä työajan järjestämistä koskevista seikoista 4.11.2003 annetun Euroopan parlamentin ja neuvoston direktiivin 2003/88/EY 7 artiklan 1 kohtaa on tulkittava siten, että se on esteenä kansallisille säännöksille tai käytännöille, joiden mukaan palkallista vuosilomaa koskevan oikeuden edellytyksenä on vähintään kymmenen päivän tai yhden kuukauden tosiasiallinen työskentely viitekauden aikana.
2)
Ennakkoratkaisua pyytäneen tuomioistuimen on tarkastettava, voiko se ottamalla huomioon kansallisen oikeuden kokonaisuudessaan, erityisesti työoikeuskoodeksin L. 223-4 §:n, ja soveltamalla siinä hyväksyttyjä tulkintamenetelmiä taatakseen direktiivin 2003/88 7 artiklan täyden tehokkuuden ja päätyäkseen ratkaisuun, joka on direktiivillä tavoitellun päämäärän mukainen, tulkita tätä lainsäädäntöä niin, että työntekijän poissaolo työstä työmatkatapaturman vuoksi voidaan rinnastaa johonkin työoikeuskoodeksin kyseisessä pykälässä mainituista esimerkkitapauksista.
Jos tällainen tulkinta ei ole mahdollinen, kansallisen tuomioistuimen on tarkastettava, voidaanko direktiivin 2003/88 7 artiklan 1 kohdan välittömään oikeusvaikutukseen vedota pääasian vastaajia vastaan näiden oikeudellisen luonteen perusteella.
Jos kansallinen tuomioistuin ei voi saavuttaa direktiivin 2003/88 7 artiklassa säädettyä tulosta, asianosainen, jonka oikeuksia on loukattu, koska kansallinen oikeus on ristiriidassa unionin oikeuden kanssa, voi kuitenkin vedota yhdistetyissä asioissa C-6/90 ja C-9/90, Francovich ym., 19.11.1991 annettuun tuomioon saadakseen korvauksen kärsimästään vahingosta.
3)
Direktiivin 2003/88 7 artiklan 1 kohtaa on tulkittava siten, että se ei ole esteenä kansalliselle säännökselle, jossa säädetään sen mukaan, mikä on sairauslomalla olevan työntekijän poissaolon syy, palkallisen vuosiloman kestosta, joka on pidempi tai yhtä pitkä kuin kyseisellä direktiivillä taattu neljän viikon vähimmäisaika.
Allekirjoitukset
UNIONIN TUOMIOISTUIMEN TUOMIO (ensimmäinen jaosto)
2 päivänä helmikuuta 2012 ( *1 )
”Eurooppa-koulujen perussäännön määrittelevä yleissopimus — 12 artiklan 4 kohdan a alakohdan ja 25 artiklan 1 kohdan tulkinta ja soveltaminen — Lähetettyjen opettajien oikeus samaan uralla etenemiseen ja samaan palkkakehitykseen kuin heidän kotimaisilla kollegoillaan — Tietyillä Yhdistyneen kuningaskunnan Eurooppa-kouluihin lähettämillä opettajilla ei ole mahdollisuutta päästä parempiin palkka-asteikkoihin ja saada muita heidän kotimaisille kollegoilleen maksettavia lisiä — Yhteensopimattomuus 12 artiklan 4 kohdan a alakohdan ja 25 artiklan 1 kohdan kanssa”
Asiassa C-545/09,
jossa on kyse Eurooppa-koulujen perussäännön määrittelevän yleissopimuksen 26 artiklan nojalla 22.12.2009 nostetusta kanteesta,
Euroopan komissio, asiamiehinään J. Currall ja B. Eggers, prosessiosoite Luxemburgissa,
kantajana,
vastaan
Ison-Britannian ja Pohjois-Irlannin yhdistynyt kuningaskunta, asiamiehinään H. Walker ja barrister J. Coppel,
vastaajana,
UNIONIN TUOMIOISTUIN (ensimmäinen jaosto),
toimien kokoonpanossa: jaoston puheenjohtaja A. Tizzano sekä tuomarit A. Borg Barthet, M. Ilešič (esittelevä tuomari), J.-J. Kasel ja M. Berger,
julkisasiamies: P. Mengozzi,
kirjaaja: hallintovirkamies K. Sztranc-Sławiczek,
ottaen huomioon kirjallisessa käsittelyssä ja 4.5.2011 pidetyssä istunnossa esitetyn,
kuultuaan julkisasiamiehen 7.7.2011 pidetyssä istunnossa esittämän ratkaisuehdotuksen,
on antanut seuraavan
tuomion
1
Euroopan komissio vaatii kanteellaan unionin tuomioistuinta toteamaan, että 21.6.1994 tehdyn Eurooppa-koulujen perussäännön määrittelevän yleissopimuksen (EYVL L 212, s. 3; jäljempänä yleissopimus)12 artiklan 4 kohdan a alakohtaa on tulkittava ja sovellettava siten, että jäsenvaltion lähettämille opettajille taataan heidän lähettämisensä ajan sama oikeus uralla etenemiseen ja palkkakehitykseen kuin jäsenvaltion alueella työskenteleville opettajille, ja että yleissopimuksen 12 artiklan 4 kohdan a alakohdan ja 25 artiklan 1 kohdan kanssa yhteensopivaa ei ole se, että tietyillä Ison-Britannian ja Pohjois-Irlannin yhdistyneen kuningaskunnan lähettämillä opettajilla ei lähettämisen aikana ole mahdollisuutta päästä parempiin palkka-asteikkoihin (erityisesti niihin, joista käytetään nimityksiä ”threshold pay”, ”excellent teacher system” tai ”advanced skills teachers”) ja saada muita lisiä (kuten ”teaching and learning responsibility payments”) eikä Englannissa ja Walesissa julkisin varoin ylläpidetyissä kouluissa työskentelevillä opettajilla olevaa mahdollisuutta edetä olemassa olevassa palkkataulukossa.
Asiaa koskevat oikeussäännöt
Yleissopimus ja Eurooppa-kouluihin lähetettyä henkilöstöä koskeva säännöstö
2
Eurooppa-koulut perustuivat alun perin kahteen asiakirjaan eli Luxemburgissa 12.4.1957 allekirjoitettuun Eurooppa-koulujen perussääntöön (Yhdistyneiden Kansakuntien sopimuskokoelma, nide 443, s. 129) ja Luxemburgissa 13.4.1962 allekirjoitettuun Eurooppa-koulujen perustamista koskevaan pöytäkirjaan (Yhdistyneiden Kansakuntien sopimuskokoelma, nide 752, s. 267), joka liittyy Eurooppa-koulujen perussääntöön.
3
Nämä asiakirjat korvattiin yleissopimuksella, joka tuli voimaan 1.10.2002 ja joka on tällä hetkellä sovellettava asiakirja. Toisin kuin oli alkuperäisten asiakirjojen osalta, joissa osapuolina olivat vain jäsenvaltiot, yleissopimuksen tekivät myös Euroopan yhteisöt ja ne valtuutettiin tähän Euroopan yhteisön ja Euroopan atomienergiayhteisön valtuuttamisesta allekirjoittamaan ja tekemään yleissopimus Eurooppa-koulujen perussäännöstä 17.6.1994 tehdyllä neuvoston päätöksellä 94/557/EY (EYVL L 212, s. 1).
4
Yleissopimuksen johdanto-osan kolmannessa perustelukappaleessa todetaan seuraavaa:
”[Korkeat sopimuspuolet] – – katsovat, että Eurooppa-koulujärjestelmä on oma järjestelmänsä, ja katsovat, että se on jäsenvaltioiden välistä yhteistyötä sekä jäsenvaltioiden ja Euroopan yhteisöjen välistä yhteistyötä, hyväksyen samalla täysin jäsenvaltioiden vastuun niiden omien koulutusjärjestelmien opetuksen sisällöstä ja organisaatiosta sekä niiden kulttuurilliset ja kielelliset erot.”
5
Yleissopimuksen 3 artiklan 2 kohdassa todetaan seuraavaa:
”Opetusta antavat jäsenvaltioiden lähettämät tai nimittämät opettajat johtokunnan 12 artiklan 4 kohdan menettelymääräysten nojalla tekemien päätösten mukaisesti.”
6
Yleissopimuksen II osassa, jonka otsikko on ”Koulun elimet”, olevan 12 artiklan 4 kohdan a alakohdassa todetaan seuraavaa:
”Hallinnollisissa asioissa johtokunta
4.
a)
päättää vuosittain tarkastuslautakuntien ehdotuksesta henkilöstötarpeista perustamalla tai lakkauttamalla virkoja. Se varmistaa, että paikat jaetaan tasapuolisesti jäsenvaltioiden kesken. Se ratkaisee hallitusten kanssa kysymykset, jotka liittyvät yläasteen ja lukion opettajien, ala-asteen opettajien ja koulun opinto-ohjaajien nimittämiseen ja siirtämiseen. Henkilökunta säilyttää oikeutensa uralla etenemiseen ja eläkkeisiin kansallisten määräystensä mukaisesti.”
7
Yleissopimuksen 25 artiklassa todetaan seuraavaa:
”Koulujen talousarvioon lasketaan mukaan:
1)
jäsenvaltioiden osuudet siirretyn tai nimetyn henkilökunnan palkkojen maksusta sekä tarvittaessa johtokunnan yksimielisesti päättämät jäsenvaltioiden rahoitusosuudet;
2)
Euroopan yhteisöjen rahoitusosuus, jolla katetaan koulujen kokonaismenojen ja muiden tulojen kokonaismäärän erotus;
3)
sellaisten Euroopan yhteisöjen ulkopuolisten yhteisöjen rahoitusosuudet, joiden kanssa johtokunta on tehnyt sopimuksen;
4)
koulujen omat tulot, erityisesti koulumaksut, jotka johtokunta on perinyt vanhemmilta;
5)
muut erilaiset tulot.
Euroopan yhteisöjen rahoitusosuutta koskevista järjestelyistä määrätään erityisessä johtokunnan ja komission välisessä sopimuksessa.”
8
Yleissopimuksen 26 artiklassa määrätään, että ”ainoastaan Euroopan yhteisöjen tuomioistuin on toimivaltainen ratkaisemaan sopimuspuolten väliset riidat, jotka koskevat tämän yleissopimuksen tulkintaa ja soveltamista ja joita ei ole voitu ratkaista johtokunnassa”.
9
Johtokunta hyväksyy yleissopimuksen 12 artiklan 1 kohdan nojalla Eurooppa-kouluihin lähetettyä henkilöstöä koskevan säännöstön (jäljempänä henkilöstöä koskeva säännöstö), johon sisältyvät muun muassa Eurooppa-koulujen opettajien palkkausta ja työsuhteen ehtoja koskevat määräykset.
10
Henkilöstä koskevan säännöstön 10 artiklan 1 kohdassa edellytetään, että jäsenvaltion lähettämillä opettajilla tulee olla pätevyys ja heidän tulee täyttää ne vaatimukset, joita edellytetään vastaavassa virassa heidän alkuperämaassaan. Säännöstön III lukuun, jonka otsikko on ”Arviointi”, sisältyvän 30 artiklan ensimmäisessä kohdassa todetaan, että ”jokaisen opetus- ja avustavan opetushenkilöstön jäsenen sekä vararehtorien pätevyys, tehokkuus ja työssä käyttäytyminen arvioidaan rehtorin tai kansallisen tarkastajan tekemällä arviointiraportilla toimeenpanosääntöjen mukaisesti. Jos mielipiteet ovat eriäviä, tarkastajan lausunto pätee”.
11
Jäsenvaltion lähettämät opettajat saavat henkilöstöä koskevan säännöstön 49 artiklan mukaisesti yhtäältä toimivaltaisten kansallisten viranomaisten maksamat kansalliset palkkasuoritukset ja lisän, joka vastaa tämän säännöstön mukaisen palkan ja kansallisten palkkasuoritusten vasta-arvojen, joista on vähennetty pakolliset sosiaaliturvamaksut, erotusta ja jonka maksaa Eurooppa-koulu (jäljempänä Eurooppa-lisä).
12
Henkilöstöä koskevan säännöstön 72 artiklan 1 kohdan mukaan henkilöstön jäsen, jonka työsuhde päättyy muista kuin kurinpidollisista syistä, on oikeutettu saamaan erorahan, joka on suhteessa toteutuneen työsuhteen pituuteen aina yhdeksään vuoteen saakka. Saman artiklan 2 kohdan mukaan eroraha lasketaan kutakin palvelusvuotta kohti viimeisen puolentoista kuukauden Eurooppa-koulun maksaman palkan ja kotimaan korjauskertoimella painotetun viimeisen puolentoista kuukauden kansallisen palkan välisenä erotuksena.
13
Henkilöstöä koskevaan säännöstöön ei sen sijaan sisälly jäsenvaltion lähettämiä opettajia koskevaa eläkejärjestelmää; kyseiset opettajat jatkavat maksujen suorittamista kansallisiin järjestelmiinsä lähettämisensä aikana.
Englannissa ja Walesissa työskenteleviin opettajiin sovellettava järjestelmä
14
Yhdistyneessä kuningaskunnassa opetus kuuluu hajautetun toimivallan alaan; toimivalta on jaettu kolmeen erilliseen alueeseen eli Englantiin ja Walesiin, jotka muodostavat yhdessä yhden alueen, ja Pohjois-Irlantiin sekä Skotlantiin.
15
Englannin ja Walesin muodostamalla alueella, josta ainoastaan on kyse tässä riita-asiassa, suurin osa opettajista työskentelee jossakin ”julkisin varoin ylläpidetyistä kouluista” (maintained schools, jäljempänä julkiset koulut). Näiden opettajien palkkaus ja työsuhteen ehdot vahvistetaan toimivaltaisen ministerin päätöksellä eli opettajien asemaa ja palkkausta koskevalla asiakirjalla (School Teachers Pay and Conditions Document, jäljempänä STPCD), jota on noudatettava kaikissa julkisten koulujen tekemissä työsopimuksissa.
16
Osa opettajista ei työskentele julkisessa koulussa vaan toisentyyppisessä koulussa, kuten sponsorien tukemissa riippumattomissa moniarvoisissa (mixed-ability) valtion kouluissa (academies), yksityiskouluissa, Culhamin Eurooppa-koulussa tai ulkomaiden hallitusten hallinnoimissa kouluissa. Näille kouluille STPCD:n mukaiset työsuhteen ehdot ovat valinnaisia.
17
STPCD:n vuoden 2009 versiossa vahvistetaan palkkaustaulukot, joiden pääasialliset piirteet esitetään jäljempänä.
18
Opettajia koskee kuusitasoinen peruspalkka-asteikko. Asteikolla etenemisen pääasiallinen kriteeri on kokemus, jota mitataan kertyneillä palvelusvuosilla. Niitä poikkeuksellisia tapauksia lukuun ottamatta, joissa tulokset eivät ole tyydyttäviä, eteneminen asteikolla on automaattista.
19
Englannissa ja Walesissa toteutettiin yleinen 3 prosentin palkankorotus vuonna 2000. Samanaikaisesti toteutettiin 7 prosentin palkankorotus uuden threshold pay -nimisen järjestelmän mukaisesti; opettajien oli täytettävä tietyt edellytykset, jotta sitä voitiin soveltaa heihin.
20
Kyseisessä järjestelmässä englantilaiset ja walesilaiset opettajat voivat peruspalkka-asteikon viimeisen tason saavutettuaan hakea siirtymistä tältä tasolta ylempään palkka-asteikkoon (post-threshold pay scale). Siirtoa hakevien opettajien on täytettävä tietyt ammatilliset vaatimukset, esitettävä todisteet pätevyydestään ja pyydettävä kykyjensä arviointia, jonka suorittavat koulujen johtajat. Ammatilliset vaatimukset esitetään asiakirjassa ”Opettajiin sovellettavat ammatilliset vaatimukset” (Professional Standards for Teachers). Kun opettaja on siirtynyt ylemmälle palkkatasolle (post-threshold teacher), eteneminen ei ole automaattista vaan riippuu vuosittaisessa arviointikeskustelussa tehdyistä päätelmistä.
21
Julkisiin kouluihin voidaan STPCD:n mukaan lisäksi perustaa erinomaisten opettajien (excellent teachers) virkoja ja erityisvalmiuksia omaavien opettajien virkoja (advanced skills teacher) virkoja, joihin sovelletaan erillisiä palkka-asteikkoja, sekä virkoja, joissa on oikeus opetus- ja oppimisvastuulisiin (teaching and learning responsability payments). Opettajalla ei voi olla samanaikaisesti enempää kuin yksi näistä viroista.
22
Opettajan, joka haluaa päästä ”excellent teacher schemeen”, on oltava ollut vähintään kaksi vuotta viimeisessä ”post-threshold pay scalen” kolmesta palkkatasosta ja osoitettava erityisiä ammatillisia kykyjä, jotka vahvistetaan ”Professional Standards for Teachersissa”. Hän voi kuitenkin vaatia ulkopuolisten arvioitsijoiden suorittamaa arviointia tältä osin vain omassa koulussaan avoinna olevaa excellent teacher -virkaa varten. ”Excellent teacherien” on perinteisten opetustehtäviensä lisäksi autettava muita opettajia parantamaan tehokkuuttaan ja opetuksensa laatua.
23
Jotta hakija voidaan valita ”advanced skills teacherin” virkaan, hänen ei ole välttämättä vielä tarvinnut saavuttaa ”post-threshold pay scalea”, mutta hänen on kuitenkin täytettävä ”post-threshold teacher standardsin” mukaiset vaatimukset ja erityisesti ”advanced skills teachereita” koskevat ammatillisen tehokkuuden erityisvaatimukset sellaisina kuin ne määritellään ”Professional Standards for Teachersissa”. Ulkopuoliset arvioitsijat suorittavat tätä koskevat arvioinnit. Näihin virkoihin liittyy lisäksi muita vastuutehtäviä, jotka toteutetaan muiden koulujen opettajien hyväksi.
24
Teaching and learning responsibility payments -lisiä voi saada jokainen opettaja, joka huolehtii tavanomaisesta opetusmäärästä ilman, että edellytettäisiin, että kyseinen opettaja on saavuttanut ”post-threshold pay scalen”. Näitä lisiä myönnetään opettajille, jotka ottavat kantaakseen ”pysyvän lisävastuun [koulun] henkilöstörakenteessa”. Niiden tarkoituksena on palkita muun muassa oppilaille oppituntien ulkopuolella annettavasta avusta tai oppiaineen tai opetusohjelman kehittämisen johtamistehtävistä.
Englannin ja Walesin Eurooppa-kouluihin nimeämiin tai lähettämiin opettajiin sovellettava säännöstö
25
Yhdistyneen kuningaskunnan virat Eurooppa-kouluissa ovat avoinna kaikille asianmukaisen pätevyyden omaaville opettajille riippumatta siitä, työskentelevätkö he nimeämisensä tai lähettämisensä ajankohtana julkisessa koulussa, yksityiskoulussa vai valtion alueen ulkopuolella sijaitsevassa koulussa vai työskentelevätkö he missään oppilaitoksessa.
26
Yhdistyneen kuningaskunnan Eurooppa-kouluihin lähettämien opettajien sopimussuhde aiempaan työnantajaan ei pysy voimassa, vaan he tekevät lähettämistä varten uuden työsopimuksen ”Department for Children, Schools and Familiesin” (lapsi-, koulu- ja perheasioiden ministeriö, jäljempänä opetusministeriö) kanssa.
27
Tässä työsopimuksessa määrätään englantilaisten ja walesilaisten opettajien osalta, että STPCD:tä ei sovelleta Eurooppa-koulujen opettajiin. Siinä täsmennetään kuitenkin, että lähetetyille opettajille maksettavat kuukausipalkat vahvistetaan STPCD:n mukaisten asteikkojen perusteella ja että heillä on oikeus kansallisella tasolla neuvoteltuihin vuotuisiin STPCD:n mukaisiin palkankorotuksiin. Siinä todetaan myös, että mitään muita korotuksia kansallisen palkan lisäksi ei makseta ja että lähetetty opettaja ei voi Eurooppa-koulussa työskentelynsä aikana hakea pääsyä STPCD:ssä tarkoitettuun korkeampaan palkka-asteikkoon, STPCD:n mukaista ylimääräistä lisää eikä lisäasemaa. Kyseisessä työsopimuksessa määrätään lopuksi, että työskentely Eurooppa-koulussa oikeuttaa englantilaisten ja walesilaisten opettajien eläkejärjestelmän mukaiseen eläkkeeseen ja että tähän järjestelmään suoritetut maksut perustuvat yksinomaan kansalliseen palkkaan.
Oikeudenkäyntiä edeltäneet kuulemiset
28
Koska useat opettajat, joita asia koskee, tekivät kanteluja ja parlamentissa esitettiin asiaa koskevia kysymyksiä, komissio lähestyi vuodesta 2000 lähtien useaan otteeseen Yhdistyneen kuningaskunnan kulloistakin opetusministeriä katsoen, että päätös evätä Eurooppa-kouluihin lähetetyiltä opettajilta pääsy uuteen palkka-asteikkoon oli yhteensopimaton yleissopimuksen kanssa. Erimielisyyttä ei onnistuttu ratkaisemaan vuosina 2000 ja 2001 käydyllä ensimmäisellä eikä vuonna 2007 käydyllä toisella kirjeenvaihdolla. Tällöin komissio pyysi, että johtokunta tarkastelisi kysymystä 20.–22.10.2008 pitämässään kokouksessa. Komission ja opetusministeriön edustajat pitivät 20.11.2008 videokonferenssin, jossa ei kuitenkaan päästy sopuun. Komissio esitti 13.1.2009 johtokunnalle viimeisen vaatimuksen tilanteen ratkaisemisesta ja ilmoitti, että jollei ratkaisua syntyisi, sen olisi saatettava asia unionin tuomioistuimen käsiteltäväksi.
29
Kysymystä yleissopimuksen 12 artiklan 4 kohdan a alakohdan ja 25 artiklan 1 kohdan tulkinnasta tutkittiin johtokunnan 20. ja 21.1.2009 pitämässä kokouksessa. Kokouksen jälkeen johtokunta totesi, että se ”ei ollut onnistunut ratkaisemaan riitaa ja oli merkinnyt pöytäkirjaan komission aikomuksen saattaa unionin tuomioistuimen käsiteltäväksi tulkinta- ja soveltamiskanteen Yhdistynyttä kuningaskuntaa vastaan yleissopimuksen 26 artiklan perusteella yhdessä perussopimuksen 10 ja 39 artiklan kanssa”.
30
Tässä tilanteessa komissio nosti nyt käsiteltävän kanteen.
Kanne
31
Komissio vaatii kanteessaan unionin tuomioistuinta lausumaan yleissopimuksen 26 artiklan nojalla yhtäältä siitä, miten yleissopimuksen 12 artiklan 4 kohdan a alakohdan viimeistä virkettä on tulkittava, ja toisaalta siitä, soveltaako Yhdistynyt kuningaskunta erityisesti Englannin ja Walesin Eurooppa-kouluihin lähettämiin opettajiin tätä määräystä asianmukaisesti ja noudattaako se näin ollen yleissopimuksen 25 artiklan 1 kohdan mukaisia velvoitteitaan.
Yleissopimuksen 12 artiklan 4 kohdan a alakohdan viimeisen virkkeen tulkinta
Asianosaisten lausumat
32
Komissio katsoo, että yleissopimuksen 12 artiklan 4 kohdan a alakohdassa asetetaan jäsenvaltioille velvollisuus varmistaa, että lähetetyt opettajat säilyttävät oikeutensa uralla etenemiseen ja eläkkeisiin kansallisten määräystensä mukaisesti. Komission mukaan tämän vuoksi ja tältä osin yleissopimuksella annetaan lähetetyille opettajille oikeus.
33
Tätä tulkintaa tukee määräyksen selkeä ja ehdoton sanamuoto sekä sen asiayhteys ja tavoite, joka on sen varmistaminen, että opettajia ei rangaista sen vuoksi, että heidät lähetetään työhön.
34
Komissio toteaa lisäksi, että termiä ”uralla eteneminen” on tulkittava itsenäisesti ja sillä on tarkoitus kattaa lähetettäviin opettajiin sovellettavat erilaiset kansalliset palkkausjärjestelmät. Eri kieliversioiden tarkastelu tukee sitä, että tämän termin ulottuvuus on laaja.
35
Yhdistynyt kuningaskunta katsoo sen sijaan, että yleissopimuksen 12 artiklan 4 kohdan a alakohta koskee yksinomaan johtokuntaa eikä siinä siis aseteta jäsenvaltioille mitään velvoitteita.
36
Sen mukaan tätä tulkintaa tukee yhtäältä määräyksen sanamuoto, koska määräys kuuluu yleissopimuksen II osaan, jonka otsikko on ”Koulun elimet” ja jonka missään määräyksessä ei aseteta jäsenvaltioille velvoitteita, ja toisaalta yleissopimuksen 3 artiklan 2 kohtaan sisältyvä viittaus sen 12 artiklaan.
37
Yhdistyneen kuningaskunnan mukaan yleissopimuksen 12 artiklan 4 kohdan a alakohdan vaikutuksena on sen edellyttäminen, että johtokunta hallinnollisia tehtäviään suorittaessaan noudattaa uralla etenemistä ja eläkkeitä koskevaa kansallista säännöstöä. Se toteaa, että olisi tuskin järkevää katsoa, että yleissopimuksessa velvoitetaan jäsenvaltiot noudattamaan omaa lainsäädäntöään.
38
Olisi lisäksi vastoin SEUT 165 artiklan 1 kohtaa, jossa säilytetään jäsenvaltioiden itsenäisyys koulujärjestelmiensä järjestämiseksi, jos yleissopimuksessa asetettaisiin jäsenvaltioille velvoite antaa Eurooppa-kouluihin lähetetyille tai nimetyille opettajille oikeuksia, joita heillä ei ole kansallisen lainsäädännön nojalla.
39
Kyseinen jäsenvaltio toteaa lisäksi, että Yhdistyneessä kuningaskunnassa yleisesti hyväksytyn kannan mukaan ilmaisulla ”uralla eteneminen” tarkoitetaan vain opettajan etenemistä ylempään hallinnolliseen asemaan, jossa on enemmän koulun johtamiseen liittyvää rakenteellista vastuuta, kuten laitoksen johtajan tai apulaisjohtajan asema (head teacher tai deputy head teacher). Siltä osin kuin kysymys on ilmaisusta ”oikeus uralla etenemiseen” – – kansallisten määräysten ”mukaisesti” Yhdistynyt kuningaskunta puolustaa lähtökohtaisesti näkemystä, jonka mukaan näitä ilmaisuja on tulkittava sanamuodon mukaisesti ja suppeasti. Näin ollen uralla etenemistä, joka ei tapahdu automaattisesti virkaiän perusteella vaan jota opettajan on haettava ja joka myönnetään hänelle vain, jos hän täyttää tietyt kriteerit, ei ole kansallisten määräysten mukainen oikeus.
Unionin tuomioistuimen arviointi asiasta
40
Komission ja Yhdistyneen kuningaskunnan välinen erimielisyys yleissopimuksen 12 artiklan 4 kohdan a alakohdan viimeisen virkkeen tulkinnasta koskee ennen kaikkea kahta kysymystä eli ensiksi sitä, sisältyykö tähän määräykseen yleissopimuksen sopimuspuolina olevia jäsenvaltioita koskeva velvoite, ja toisaalta sitä, minkälainen ulottuvuus on annettava termeille ”oikeudet uralla etenemiseen” kansallisten määräysten ”mukaisesti”.
41
Näistä kahdesta kysymyksestä ensimmäisen osalta on ensiksi palautettava mieleen, että yleissopimuksen 12 artiklan 4 kohdan a alakohdassa määrätään, että hallinnollisissa asioissa johtokunta päättää vuosittain tarkastuslautakuntien ehdotuksesta henkilöstötarpeista perustamalla tai lakkauttamalla virkoja. Se varmistaa, että paikat jaetaan tasapuolisesti jäsenvaltioiden kesken. Se ratkaisee hallitusten kanssa kysymykset, jotka liittyvät yläasteen ja lukion opettajien, ala-asteen opettajien ja koulun opinto-ohjaajien nimittämiseen ja siirtämiseen. Henkilökunta säilyttää oikeutensa uralla etenemiseen ja eläkkeisiin kansallisten määräystensä mukaisesti.
42
Kyseisen määräyksen sanamuodosta käy siis ilmi, että kun sen kolmessa ensimmäisessä virkkeessä asetetaan johtokunnalle velvollisuuksia, jotka on tarvittaessa täytettävä yhteistyössä hallitusten kanssa, sen viimeinen virke on muotoiltu neutraalisti siten, että siinä todetaan opettajien oikeus säilyttää oikeutensa uralla etenemiseen ja eläkkeisiin kansallisten määräystensä mukaisesti mutta siinä ei täsmennetä, millä tavoin näiden oikeuksien säilyttäminen on turvattava.
43
On kuitenkin ilmeistä, että näitä oikeuksia ei voitaisi säilyttää, jos yleissopimuksen osapuolina olevat jäsenvaltiot voisivat vapaasti järjestää kansalliset määräyksensä ja opettajiensa Eurooppa-kouluun nimeämistä tai lähettämistä koskevat säännöksensä tavalla, joka veisi heiltä nämä oikeudet nimeämis- tai lähettämisajanjaksoksi.
44
Tältä osin on korostettava, että Eurooppa-kouluihin nimettyjen tai lähetettyjen opettajien uralla etenemistä ja eläkettä koskevia oikeuksia kokonaisuudessaan säännellään kansallisilla säännöstöillä ja että tämän vuoksi johtokunta voi varmistaa näiden oikeuksien säilyttämisen vain, jos se on näiden säännöstöjen mukaan mahdollista. Lisäksi on kuitenkin niin, että vaikka johtokunnan on noudatettava näitä säännöstöjä, yhtäältä niiden soveltaminen kyseisiin opettajiin ei edellytä mitään johtokunnan toimenpiteitä, ja toisaalta on vaikeasti ajateltavissa, että johtokunta voisi vahingoittaa kyseisille opettajille heidän kansallisissa säännöstöissään myönnettyjä oikeuksia, kun otetaan huomioon, että sen toimivalta on rajoitettu ja tarkoin yleissopimuksessa määritelty.
45
Näin ollen on todettava, että Yhdistyneen kuningaskunnan ehdottama tulkinta, jonka mukaan yleissopimuksen 12 artiklan 4 kohdan a alakohdan viimeinen virke koskee yksinomaan johtokuntaa sen velvoittamiseksi noudattamaan uralla etenemistä ja eläkettä koskevaa kansallista säännöstöä, veisi määräykseltä sen tehokkaan vaikutuksen.
46
Tästä seuraa, että toisin kuin Yhdistynyt kuningaskunta väittää, kyseistä määräystä on tulkittava siten, että siihen sisältyy myös yleissopimuksen sopimuspuolina oleville jäsenvaltioille velvoite varmistaa, että opettajilla säilyvät ajanjaksona, joksi heidät on nimetty tai lähetetty Eurooppa-kouluihin, oikeudet uralla etenemiseen ja eläkkeisiin kansallisten määräystensä mukaisesti.
47
Tätä toteamusta ei horjuta se, että yleissopimuksen 12 artikla kuuluu yleissopimuksen II osaan, jonka otsikko on ”Koulun elimet”, ja että siinä luetellaan johtokunnan hallinnolliset vastuut, eikä se, että yleissopimuksen 3 artiklan 2 kohdassa viitataan 12 artiklaan.
48
Vaikka on kiistatonta, että 12 artiklassa ilmaistaan pääasiallisesti johtokunnalle asetetut vastuut, on kuitenkin todettava, että kyseisen artiklan 4 kohdan a alakohdan toiseksi viimeinen virke koskee myös hallituksia ja että määräyksen viimeistä virkettä ei, kuten edellä 42 kohdassa on todettu, ole muotoiltu johtokunnan velvoitteeksi vaan Eurooppa-kouluihin nimettyjen tai lähetettyjen opettajien ehdottomaksi oikeudeksi.
49
Lisäksi tämän viimeisen virkkeen sijainti selittyy historiallisilla syillä sekä virkkeen kohteen ja sitä edeltävän virkkeen kohteen välisellä luontaisella yhteydellä. Edellä 2 kohdassa tarkoitetun Eurooppa-koulun perussäännön 12.4.1957 annetussa versiossa nämä virkkeet oli yhdistetty ja perussäännön 12 artiklan 3 kohdassa määrättiin, että johtokunta ratkaisee ”hallitusten kanssa kysymykset, jotka liittyvät koulun opetus- ja valvontahenkilökunnan nimittämiseen ja siirtämiseen sillä tavoin, että he säilyttävät oikeutensa uralla etenemiseen ja eläkkeisiin kansallisten määräystensä mukaisesti ja saavat edut, jotka koskevat heidän virkaryhmäänsä ulkomailla”. Tästä perussäännön aiemmasta versiosta käy selvästi ilmi, että johtokunnan ja hallitusten oli yhdessä huolehdittava lähettämiseen ja nimeämiseen liittyvien kysymysten sääntelystä sen varmistamiseksi, että opettajat eivät joudu epäedullisempaan asemaan sen vuoksi, että heidät lähetetään tai nimetään Eurooppa-kouluun. Vaikka yleissopimuksen tämänhetkisessä versiossa vahvistetaan edelleen opettajien suojaa siten, että heille annetaan nimenomainen ja ehdoton oikeus, sillä ei millään tavoin pyritä vapauttamaan hallituksia niiden tätä koskevasta velvollisuudesta.
50
Päinvastoin kuin Yhdistynyt kuningaskunta näyttää esittävän, tämä velvollisuus ei ole myöskään vailla kohdetta sen vuoksi, että jäsenvaltioiden on noudatettava omaa lainsäädäntöään. Edellisistä kohdista näet käy ilmi, että yleissopimuksen sopimuspuolina olevien jäsenvaltioiden vastuu yleissopimuksen 12 artiklan 4 kohdan a alakohdan viimeisessä virkkeessä tarkoitetun tavoitteen toteuttamisesta käsittää paitsi velvollisuuden noudattaa uralla etenemistä ja eläkettä koskevaa kansallista säännöstöä myös velvollisuuden varmistaa, että tämä säännöstö järjestetään siten, että sen ulkopuolelle ei jätetä Eurooppa-kouluihin nimettyjä tai lähetettyjä opettajia.
51
Tämä velvollisuus ei myöskään ole yhteensopimaton SEUT 165 artiklan kanssa. Yhtäältä kyseisen artiklan mukainen Euroopan unionin toimivallan rajoitus koulutuksen alalla ei koske yleissopimusta, koska se ei ole unionin toimielinten antama johdetun oikeuden säädös vaan jäsenvaltioiden ja Euroopan yhteisöjen välillä tehty kansainvälisoikeudellinen asiakirja. Toisaalta – ja siltä osin kuin yleissopimuksen johdanto-osan kolmannessa perustelukappaleessa myös todetaan, että tämä ”oma järjestelmänsä”, joka on jäsenvaltioiden ja Euroopan yhteisöjen välistä yhteistyötä, hyväksyy jäsenvaltioiden vastuun niiden omien koulutusjärjestelmien organisoimisesta – on todettava, että tähän vastuuseen ei millään tavoin vaikuta jäsenvaltioiden velvollisuus olla rankaisematta Eurooppa-kouluihin nimettyjä tai lähetettyjä opettajia siltä osin kuin kysymys on oikeuksista uralla etenemiseen ja eläkkeeseen.
52
Toisesta tulkintakysymyksestä, josta asianosaiset ovat eri mieltä ja joka koskee sitä, mikä ulottuvuus on yleissopimuksen 12 artiklan 4 kohdan a alakohdan viimeiseen virkkeeseen sisältyvillä ilmaisuilla ”oikeudet uralla etenemiseen” kansallisten määräysten ”mukaisesti”, on todettava, että tämä ulottuvuus ja näin ollen kyseisellä määräyksellä Eurooppa-kouluihin nimetyille tai lähetetyille opettajille annettava suoja ei voi olla erilainen sen mukaan, mistä opettajat ovat peräisin, ja että näitä ilmaisuja on tämän vuoksi tulkittava itsenäisesti.
53
Tämän tulkinnan on erityisesti mahdollistettava määräyksen tavoitteen tosiasiallinen saavuttaminen, ja sillä on siis varmistettava, että opettajien uralla eteneminen ja eläkkeet eivät heikkene Eurooppa-kouluun nimeämisen tai lähettämisen vuoksi.
54
Erityisemmin ilmaisusta ”eteneminen” on todettava, että kun otetaan huomioon mainittu tavoite, ilmaisua ei voida tulkita suppeasti Yhdistyneen kuningaskunnan ehdottamalla tavalla. Kuten julkisasiamies korostaa ratkaisuehdotuksensa 45 ja 46 kohdassa, ilmaisulla tarkoitetaan paitsi opettajan pääsyä virkaan, joka on koulun hierarkiassa ylemmällä tasolla ja johon liittyy enemmän vastuuta, kuten laitoksen johtajan virka, myös kaikkea uralla etenemistä. Se kattaa siis myös pääsyn saman ura-alueen palkkaluokkiin, mikä merkitsee parempaa palkkaa, mutta ei kuitenkaan sitä, että annettaisiin erilainen ammattinimike tai enemmän vastuuta.
55
Toisin kuin Yhdistynyt kuningaskunta näyttää esittävän, ilmaisuista ”oikeudet uralla etenemiseen” kansallisten määräysten ”mukaisesti” ei voida päätellä, että niillä tarkoitettaisiin lähtökohtaisesti vain tilanteita, joissa kansallisessa säännöstössä säädetään virkaikään perustuvasta automaattisesta ylenemisestä. Kuten julkisasiamies totesi ratkaisuehdotuksensa 53–55 kohdassa, yleissopimuksen 12 artiklan 4 kohdan a alakohdan viimeisen virkkeen sanamuodosta ja tarkoituksesta seuraa, että määräyksellä pyritään säilyttämään kaikki Eurooppa-kouluihin nimettyjen tai lähetettyjen opettajien uralla etenemistä koskevat oikeudet, sellaisina kuin niistä säädetään kussakin kansallisessa säännöstössä ja riippumatta siitä, missä muodossa nämä oikeudet ovat. Kyseisissä säännöstöissä tunnustetut oikeudet voivat sisältönsä perusteella tarkoittaa automaattista oikeutta ylennykseen tai pelkästään oikeutta osallistua menettelyihin, joiden mukaisesti uralla voidaan edetä. Näiden oikeuksien ulottuvuus ei kuitenkaan voi olla suppeampi kuin niiden, jotka opettajilla olisi ollut, jos he olisivat jääneet työskentelemään johonkin lähtöjäsenvaltionsa kouluun.
56
Kaikesta edellä esitetystä seuraa, että yleissopimuksen 12 artiklan 4 kohdan a alakohdan viimeistä virkettä on tulkittava siten, että siinä velvoitetaan yleissopimuksen sopimuspuolina olevat jäsenvaltiot huolehtimaan siitä, että Eurooppa-kouluihin lähetetyillä tai nimetyillä opettajilla on lähettämisen tai nimeämisen ajan samat oikeudet uralla etenemiseen ja eläkkeeseen kuin ne, joita sovelletaan heidän kotimaisiin kollegoihinsa heidän lähtöjäsenvaltionsa säännöstön mukaisesti.
Tapa, jolla Yhdistynyt kuningaskunta soveltaa yleissopimuksen 12 artiklan 4 kohdan a alakohdan viimeistä virkettä ja 25 artiklan 1 kohtaa
Asianosaisten lausumat
57
Komission mukaan se, että työsopimuksessa, joka englantilaisten ja walesilaisten opettajien on tehtävä opetusministeriön kanssa Eurooppa-kouluihin lähettämistä varten, jäädytetään näiden opettajien palkat olemassa olevaan palkkatasoon koko lähettämisen ajaksi ja estetään heitä hakemasta ylempiin palkka-asteikkoihin tai saamasta STPCD:n mukaisia teaching and learning responsiblity payments -lisiä, ei ole yhteensopivaa yleissopimuksen 12 artiklan 4 kohdan a alakohdan ja 25 artiklan 1 kohdan kanssa.
58
Ensiksi mahdolliset hakijat joutuvat epäedullisempaan asemaan sen vuoksi, että he eivät voi lähettämisen aikana osallistua arviointiin, jonka perusteella he voisivat päästä ”post-threshold pay scaleen”. Tämän vuoksi he voivat lähettämisen päätyttyä Yhdistyneeseen kuningaskuntaan palatessaan hakea vain peruspalkka-asteikossa olevaa virkaa, mikä rajoittaa mahdollisten virkojen valikoimaa.
59
Toiseksi se, että he eivät voi vaatia mitään lisiä tai ylennystä niiden yhdeksän vuoden aikana, jonka lähettäminen kestää, alentaa huomattavasti palkkaa, joka otetaan huomioon eläkeoikeuksia laskettaessa, ja näin ollen tulevan vanhuuseläkkeen määrää.
60
Komissio toteaa lisäksi, että tämä pois sulkeminen merkitsee huomattavaa taloudellista menetystä unionin talousarviolle, koska tämän on vastattava alemman kansallisen palkan ja henkilöstöä koskevien sääntöjen nojalla yhdenmukaistetun palkan välisestä suuremmasta erosta.
61
Se katsoo summittaisen laskelman perusteella, että unionin talousarviolle syntyi vuonna 2008 noin 720000 euron suuruiset lisäkustannukset vain 194 lähetetyn englantilaisen ja walesilaisen opettajan vuoksi. Nämä kustannukset johtuivat siitä suuremmasta erotuksesta, joka oli maksettava henkilöstöä koskevan säännöstön 49 artiklan 2 kohdan b alakohdan nojalla ja siten yleissopimuksen 25 artiklan 2 kohdan nojalla. Tämän laskelman perusteella voidaan järkevästi katsoa, että se, että lähetetyt englantilaiset ja walesilaiset opettajat eivät voi päästä ”post-threshold pay scaleen”, merkitsee yksinään 500000–1000000 euron vuosittaisia lisäkustannuksia unionin talousarviolle.
62
Komissio korostaa, että se ei väitä, että lähetettyjen englantilaisten ja walesilaisten opettajien pitäisi automaattisesti päästä ”post-threshold teachereille”, ”advanced teachereille” ja ”excellent teachereille” tarkoitetuille ylemmille palkka-asteikoille ja edetä niillä tai saada teaching and learning responsibility payments -lisiä. Se vaatii yksinkertaisesti, että näiden opettajien palkkakehitys tapahtuisi samoin edellytyksin kuin kaikkien muiden Yhdistyneessä kuningaskunnassa työskentelevien opettajien, ja näin ollen, että he voisivat osallistua näihin asteikkoihin pääsyä varten edellytettäviin arviointimenettelyihin.
63
Komission mukaan erilaisten ammattia koskevien vaatimusten ja tehtävien, joita sovelletaan asteikkoihin ja lisiin, yksityiskohtaisesta tarkastelusta käy ilmi, että Eurooppa-kouluihin lähetettävät opettajat suorittavat usein tehtäviä, jotka lähtökohtaisesti mahdollistaisivat kyseisiin asteikkoihin pääsyn tai mainittujen lisien saamisen.
64
Komissio katsoo, että Yhdistynyt kuningaskunta ei voi vedota väitettyihin teknisiin ongelmiin perusteena sille, että yleissopimuksen mukaisia velvoitteita ei noudateta. Lisäksi se ei katso, että tällaisia ongelmia olisi tosiasiallisesti olemassa tai että niitä ei voitaisi ratkaista keinolla, joka olisi oikeasuhteinen kysymyksessä oleviin intresseihin nähden.
65
Siltä osin kuin ensiksi on kysymys lähetettyjen opettajien arvioinnin järjestämisestä, se huomauttaa ensiksi, että ”post-threshold pay scaleen” pääsyn arvioinnin suorittavat paikallisten koulujen johtajat ja että ensi näkemältä ei ole mitään syytä, joka estäisi tämän tehtävän antamisen Eurooppa-koulun johtajalle. Ajateltavissa on myös muita vaihtoehtoja. Yhdistynyt kuningaskunta voisi lähettää tarkastajia, joka valvoisivat Eurooppa-koulujen johtajien suorittamaa arviointia, tai ulkopuolisia arvioitsijoita, jotka suorittaisivat arvioinnin itse, tai se voisi valita näiden mallien yhdistelmän. Mikään ei myöskään estäisi sitä, että sen kansallisen viraston, joka arvioi kotimaiset hakijat virkoihin ”advanced skills teachers” ja ”excellent teachers”, arvioitsijat matkustaisivat Eurooppa-kouluihin, kun otetaan huomioon, että he suorittavat jo arviointeja puolustusministeriön kouluissa Saksassa ja muissa maissa Yhdistyneen kuningaskunnan ulkopuolella.
66
Siltä osin kuin toiseksi on kyse Yhdistyneen kuningaskunnan väitteestä, jonka mukaan pääsy ylempiin palkka-asteikkoihin edellyttää virkojen luomista, komissio toteaa, että tilanne ei ole tällainen ”post-threshold pay scaleen” pääsyn osalta; sen käyttöön ottaminen merkitsi lähinnä kätkettyä yleistä palkankorotusta. Muihin ylempiin palkka-asteikkoihin pääsyssä kysymys voi olla viran luomisesta talousarviossa tarkoitetussa merkityksessä. Mikään ei kuitenkaan estä Yhdistynyttä kuningaskuntaa myöntämästä opetusministeriölle riittävää määrää ”advanced skills teachersien” ja ”excellent teachersien” virkoja lähetettyjä opettajia varten.
67
Yhdistynyt kuningaskunta ei hyväksy väitettä siitä, että sen lähetettyjä opettajia koskeva politiikka on yleissopimuksen 12 artiklan 4 kohdan a alakohdan ja 25 artiklan vastainen.
68
Yhdistynyt kuningaskunta katsoo, että komission kanne perustuu lähetettyjen opettajien ammatillisen aseman ja STPCD:n mukaisten palkkaa täydentävien osatekijöiden luonteen virheelliseen tulkintaan. Kyseinen jäsenvaltio korostaa tältä osin erityisesti, että lähetetyt englantilaiset ja walesilaiset opettajat eivät ole välttämättä työskennelleet aiemmin kansallisessa julkisessa koulussa, joten he eivät ehkä ole kuuluneet STPCD:n soveltamisalaan ennen lähettämistä. STPCD ei näin ollen muodosta yleissopimuksen 12 artiklassa tarkoitettuja ”kansallisia määräyksiä”.
69
Lisäksi lähetetyt englantilaiset ja walesilaiset opettajat ovat lähteneet vapaaehtoisesti aiemmasta työpaikastaan ottaakseen vastaan uuteen, opetusministeriön kanssa tehtyyn työsopimukseen perustuvan uuden työn Eurooppa-koulussa. Kyseisessä sopimuksessa täsmennetään nimenomaan, että lähetetty opettaja ei voi hakea pääsyä STPCD:n mukaisiin ylempiin palkka-asteikkoihin eikä lisiä. Kyseiset opettajat ovat siis vapaaehtoisesti vastaanottaneet työn, johon STPCD:tä ei sovelleta.
70
Yhdistynyt kuningaskunta väittää muutoin, että STPCD:n mukaiset palkan lisät eivät ole yleissopimuksen 12 artiklan 4 kohdan a alakohdassa tarkoitetuin tavoin kansallisen säännöstön ”mukaisia” ja että ne eivät muodosta ”oikeutta” uralla etenemiseen. Näitä lisiä ei näet anneta automaattisesti virkaiän perusteella, vaan niitä on haettava ja ne myönnetään tietyin perustein. Lisäksi teaching and learning responsibility payments- ja advanced skills teachers- ja excellent teachers -järjestelmiin voi päästä vain, kun koulu päättää luoda tällaisia virkoja. Palkan lisät eivät myöskään merkitse kyseisessä artiklassa tarkoitettua uralla ”etenemistä”, kun otetaan huomioon, että opettajat, jotka saavat tällaisen palkkauksen, säilyttävät opettajan aseman eivätkä siirry korkeamman asteiseen asemaan.
71
Yhdistynyt kuningaskunta katsoo, että jos lähetetyillä opettajilla olisi oikeus palkan lisiin mutta heidän ei tarvitsisi kantaa niiden mukana tulevaa vastuuta, kotimaisia opettajia syrjittäisiin. Yhdistynyt kuningaskunta kiistää erityisesti sen, että lähetetyt opettajat täyttäisivät kriteerit, joita edellytetään palkan lisien saamiseksi. Sen mukaan Eurooppa-koulujen opettajien ja Yhdistyneen kuningaskunnan julkisten koulujen opettajien tilanteet eivät tosiasiallisesti vastaa toisiaan.
72
Tällaista syrjintää syntyy sen mukaan myös siitä, että Eurooppa-koulujen opettajien ammatillisen pätevyyden valvonta ei ole yhtä täsmällistä ja ankaraa kuin kansallisen tason valvontamekanismissa. Komission esittämä ratkaisu eli se, että tätä valvontaa suorittaisivat Yhdistyneen kuningaskunnan Eurooppa-kouluihin lähettämät tarkastajat, ei riitä varmistamaan vastaavuutta tältä osin.
73
Siltä osin kuin lopuksi on kysymys yleissopimuksen 25 artiklasta, Yhdistynyt kuningaskunta toteaa, että vaikka sen tulkinta yleissopimuksen 12 artiklan 4 kohdan a alakohdan viimeisestä virkkeestä osoittautuisikin virheelliseksi, tämä ei tarkoittaisi, että unionin talousarviolle olisi aiheutunut tappiota. On toki mahdollista, että jotkut Eurooppa-kouluihin lähetetyt tai nimetyt englantilaiset ja walesilaiset opettajat saavat oikeuden palkan lisiin tulevaisuudessa, jos he esittävät asianmukaisen hakemuksen, joka hyväksytään. Koska tämän oikeuden saaminen kuitenkin riippuu kunkin opettajan yksilöllisestä arvioinnista, yksikään näistä opettajista ei voi sitä tällä hetkellä vaatia. Näin ollen Yhdistynyt kuningaskunta on tähän mennessä täyttänyt velvollisuutensa maksaa se koko palkkasumma, johon näillä opettajilla on oikeus.
Unionin tuomioistuimen arviointi asiasta
74
Komissio arvostelee Yhdistynyttä kuningaskuntaa ennen kaikkea siitä, että tämä ei ole huolehtinut siitä, että Englannin ja Walesin Eurooppa-kouluihin nimeämät tai lähettämät opettajat säilyttävät yleissopimuksen 12 artiklan 4 kohdan a alakohdan viimeisen virkkeen mukaisesti oikeutensa uralla etenemiseen ja eläkkeeseen kansallisten määräystensä mukaisesti, ja siitä, että näin ollen se ei ole myöskään huolehtinut palkoista, jotka kyseisille opettajille maksetaan, mikä on vastoin yleissopimuksen 25 artiklan 1 kohtaa.
75
Sen arvioimiseksi, onko tämä väite perusteltu, on ensiksi tutkittava, muodostaako STPCD opettajille yleissopimuksen 12 artiklan 4 kohdan a alakohdan viimeisessä virkkeessä tarkoitetut kansalliset määräykset.
76
Tältä osin on todettava, että vaikka yleissopimuksen sopimuspuolina olevilla jäsenvaltioilla säilyy vastuu niiden omien koulutusjärjestelmien organisaatiosta, ne eivät kuitenkaan voi vedota tämän järjestelmän erityispiirteisiin välttääkseen yleissopimukseen perustuvat velvoitteensa ja viedäkseen Eurooppa-kouluihin nimeämiltään tai lähettämiltään opettajilta yleissopimuksen 12 artiklan 4 kohdan a alakohdan viimeisessä virkkeessä annetun suojan.
77
Tämä olisi nimenomaan seuraus Yhdistyneen kuningaskunnan näkemyksestä, jonka mukaan STPCD ei muodosta kyseisessä määräyksessä tarkoitettuja kansallisia määräyksiä englantilaisille ja walesilaisille opettajille. Tämän näkemyksen mukaan kyseistä järjestelmää varten näet ei, kun otetaan huomioon tämän jäsenvaltion koulutusjärjestelmän erityspiirteet, yksinkertaisesti ole olemassa kansallisia määräyksiä.
78
On lisäksi korostettava, että STPCD sitoo kaikkia Englannin ja Walesin julkisia kouluja ja että suurin osa tällä alueella palkatuista opettajista työskentelee tosiasiallisesti tällaisessa koulussa mutta että myös muista kuin julkisista kouluista useat soveltavat STPCD:tä kokonaan tai osittain. Komissio totesi tältä osin – Yhdistyneen kuningaskunnan kiistämättä –, että ne muut kuin julkiset koulut, jotka soveltavat STPCD:tä vain osittain, käyttävät tosiasiallisesti siinä säädettyjä edellytyksiä miniminä, johon ne lisäävät etuja, ja että tosiasiassa STPCD:tä sovelletaan 90 prosenttiin kyseisessä jäsenvaltiossa työskentelevistä opettajista.
79
Lisäksi vakiosopimuksessa, jonka Englannin ja Walesin Eurooppa-kouluihin nimeämät tai lähettämät opettajat allekirjoittavat opetusministeriön kanssa nimeämistä tai lähettämistä varten, määrätään, että näille opettajille maksettavat kuukausipalkat vahvistetaan STPCD:n palkka-asteikkojen mukaisesti ja että heillä on oikeus kansallisella tasolla neuvoteltuihin palkankorotuksiin, joita sovelletaan STPCD:n nojalla. On siis riidatonta, että myös näiden opettajien työsuhteen ehtoja säännellään osittain STPCD:llä ja että kyseisellä sopimuksella suljetaan pois sen soveltaminen vain valikoivasti ja erityisesti siltä osin kuin kysymys on ylemmästä palkka-asteikosta ja lisäpalkkiosta.
80
On todettava, että näin ollen STPCD muodostaa englantilaisille ja walesilaisille opettajille yleissopimuksen 12 artiklan 4 kohdan a alakohdan viimeisessä virkkeessä tarkoitetut kansalliset määräykset.
81
Siltä osin kuin kysymys on Yhdistyneen kuningaskunnan väitteestä, jonka mukaan sitä ei voida velvoittaa antamaan STPCD:n mukaisia uralla etenemistä koskevia oikeuksia kaikille opettajille, jotka se nimeää tai lähettää Eurooppa-kouluihin, koska vain osa heistä työskenteli ennen nimeämistä tai lähettämistä julkisessa koulussa Englannissa tai Walesissa, on todettava, että komissio katsoo tämän kanteen yhteydessä, että kyseisiä STPCD:n mukaisia oikeuksia ei sovelleta kaikkiin kyseisen jäsenvaltion nimeämiin tai lähettämiin opettajiin vain ainoastaan niihin, jotka ovat lähtöisin Englannista tai Walesista. Näin ollen sillä, että STPCD:tä ei sovelleta esimerkiksi Skotlannissa työskenteleviin opettajiin, ei ole merkitystä tämän kanteen kannalta.
82
Koska julkisten koulujen lisäksi Englannissa tai Walesissa myös suuri osa muista kuin julkisista kouluista soveltaa STPCD:tä kokonaan tai osittain, voidaan olettaa, että suurimpaan osaan Eurooppa-kouluihin lähetetyistä englantilaisista ja walesilaisista opettajista on sovellettu STPCD:n mukaisia edellytyksiä ennen nimeämistä tai lähettämistä. Vaikka kävisi ilmi, että osa näistä opettajista ei kuulu STPCD:n soveltamisalaan sen vuoksi, että he ovat aiemmin työskennelleet joko muussa kuin julkisessa koulussa, joka ei sovella vapaaehtoisesti STPCD:tä tai jossakin muussa koulussa, tämä ei kuitenkaan oikeuta sitä, että Yhdistynyt kuningaskunta sulkee pois vakiosopimuksella, joka opettajien on allekirjoitettava Eurooppa-kouluihin nimeämistä tai lähettämistä varten, tiettyjen STPCD:n mukaisten etuuksien soveltamisen kaikkiin englantilaisiin ja walesilaisiin opettajiin.
83
Lisäksi toisin kuin Yhdistynyt kuningaskunta väittää, tätä pois sulkemista ei voida oikeuttaa pelkästään sillä, että kyseiset opettajat allekirjoittavat tämän sopimuksen vapaasta tahdostaan ja asiaan perehtyneinä. Vaikka on totta, että näiden opettajien ei millään tavoin ole pakko hakea nimeämistä tai lähettämistä Eurooppa-kouluun ja että heillä on mahdollisuus saada tietoonsa uuden työsopimuksen ehdot, on kuitenkin niin, että kyseisillä opettajilla ei ole muuta vaihtoehtoa kuin allekirjoittaa sopimus, jonka ehdot heille asettaa opetusministeriö. Jotta yleissopimuksen 12 artiklan 4 kohdan a alakohdan viimeiseltä virkkeeltä ei vietäisi sen tehokasta vaikutusta, ei voida pätevästi väittää, että opettajat ovat näissä olosuhteissa tietoisesti luopuneet mainituista STPCD:n mukaisista eduista ja heille tällä yleissopimuksen määräyksellä annetusta oikeudesta.
84
Siitä, ovatko kyseisessä määräyksessä tarkoitettuja oikeuksia uralla etenemiseen pääsy ”post-threshold pay scalen” kaltaisiin parempiin palkka-asteikkoihin ja ”excellent teachereihin” ja ”advanced skills teachereihin” sovellettaviin asteikkoihin sekä mahdollisuus saada ”teaching and learning responsibility paymentsin” kaltaisia muita lisiä, joista määrätään STPCD:ssä, on palautettava mieleen, että edellä 54 ja 55 kohdassa on jo todettu, että tällaisia oikeuksia ovat myös oikeudet, jotka merkitsevät parempaa palkkausta ilman, että opettajalle annettaisiin erilainen ammattinimike, ja oikeudet, joita ei saada automaattisesti virkaiän perusteella vaan jotka edellyttävät osallistumista menettelyihin ja tiettyjen kriteerien täyttämistä.
85
Tästä seuraa, että on hylättävä Yhdistyneen kuningaskunnan väitteet, joiden mukaan opettajat, joihin näitä taulukoita ja maksuja sovelletaan, säilyttävät asemansa ja heidän on täytynyt osallistua näihin menettelyihin. Lisäksi komissio ei väitä, että Englannin ja Walesin nimeämien tai lähettämien opettajien pitäisi automaattisesti saada hyväkseen nämä taulukot ja nämä maksut, vaan että heillä on oltava mahdollisuus niihin samoin edellytyksin kuin englantilaisilla ja walesilaisilla opettajilla, jotka kuuluvat STPCD:n soveltamisalaan.
86
Siltä osin kuin Yhdistynyt kuningaskunta väittää, että nimetyt tai lähetetyt opettajat eivät voi lähtökohtaisesti täyttää niitä ammatillisia vaatimuksia, joiden perusteella pääsy kyseisiin palkkataulukoihin myönnetään, eivätkä lisävastuita, jotka liittyvät joihinkin näistä asteikoista ja maksuista, on todettava, että komissio on suorittanut näiden kriteerien ja vastuiden yksityiskohtaisen tarkastelun ja selittänyt uskottavasti, että suuri joukko opettajista täyttää nämä vaatimukset ja heillä on Eurooppa-kouluissa vastaavanlainen vastuu.
87
Tätä tarkastelua ja näitä selityksiä eivät horjuta Yhdistyneen kuningaskunnan esittämät yksittäiset väitteet, joiden mukaan Eurooppa-koulujen opettajien ja heidän kotimaisten kollegoidensa tilanteet eivät tosiasiallisesti vastaa toisiaan. Tällainen väite on ristiriidassa henkilöstöä koskevan säännöstön 10 artiklan kanssa, jossa edellytetään, että nimetyillä tai lähetetyillä opettajilla on se pätevyys ja heidän tulee täyttää ne vaatimukset, joita edellytetään vastaavassa virassa heidän alkuperämaassaan. Lisäksi siltä osin kuin nämä Yhdistyneen kuningaskunnan väitteet perustuvat ajatukseen, jonka mukaan kyseiset opettajat eivät lähtökohtaisesti voi täyttää näitä vaatimuksia ja vastuita, koska Eurooppa-koulut eivät toimi samalla tavoin kuin Englannin ja Walesin julkiset koulut, niissä ei oteta huomioon Eurooppa-koulun erityistä asemaa ja sitä, että se on oma järjestelmänsä.
88
Toisin kuin Yhdistynyt kuningaskunta väittää, Englannin ja Walesin Eurooppa-kouluihin nimeämien tai lähettämien opettajien pääsy mainittuihin palkka-asteikkoihin ja mahdollisuus saada kyseisiä lisiä ei myöskään merkitse heidän kotimaisten kollegojensa syrjintää sen vuoksi, että näiden opettajien ammatillista pätevyyttä olisi mahdoton valvoa yhtä täsmällisesti ja ankarasti kuin kansallisen tason valvonnassa. Kuten julkisasiamies on todennut ratkaisuehdotuksensa 87–90 kohdassa, tämä väite on perusteeton, koska valvonnan varmistamiseksi on olemassa täysin toteuttamiskelpoisia ratkaisuja. Yhdistynyt kuningaskunta ei myöskään ole selvittänyt syitä, joiden vuoksi se katsoo, että komission tältä osin esittämillä vaihtoehdoilla ei päästäisi tyydyttävään tulokseen, vaan se on tyytynyt vain toteamaan, että kansallisten tarkastajien lähettäminen Eurooppa-kouluihin ei ole riittävää.
89
Yhdistynyt kuningaskunta toteaa vielä, että moniin Englannin ja Walesin julkisten koulujen opettajiin ei sovelleta excellent teachers- ja advanced skills teachers -palkka-asteikkoja eivätkä he saa ”teaching and learning responsibility paymenteja” sen vuoksi, että heidän kouluissaan ei ole luotu lainkaan näihin asteikkoihin ja näihin lisiin oikeuttavia virkoja tai niitä on luotu vain vähän. Tämä seikka ei kuitenkaan oikeuta sulkemaan kaikkia Eurooppa-kouluihin nimettyjä tai lähetettyjä englantilaisia ja walesilaisia opettajia näiden palkka-asteikkojen ja näiden lisien ulkopuolelle.
90
Komissio esitti vaatimuksen siitä, että Eurooppa-kouluihin sijoitettaisiin sellainen määrä näitä virkoja, joka olisi oikeasuhteinen Englannissa ja Walesissa olevaan virkojen määrään nähden, ja Yhdistynyt kuningaskunta ei tähän antamassaan vastauksessa pitänyt tällaista sijoittamista tosiasiassa mahdottomana mutta totesi, että Eurooppa-kouluihin sijoitettujen virkojen määrä olisi tällöin hyvin pieni tai virkoja ei ehkä olisi lainkaan, ja näin ollen olisi vaikea ratkaista, mille Eurooppa-kouluille virat pitäisi antaa. Tällaiset käytännön ongelmat mainittuihin palkka-asteikkoihin ja lisiin oikeuttavien virkojen jakamisessa eivät kuitenkaan voi oikeuttaa sitä, että kieltäydytään kokonaan sijoittamasta tällaisia virkoja Eurooppa-kouluihin. On lisäksi kiistatonta, että yleissopimuksen 12 artiklan 4 kohdan a alakohdan toiseksi viimeisen virkkeen nojalla johtokunta voisi antaa Yhdistyneelle kuningaskunnalle apua muun muassa ”excellent teachereilla” ja ”advanced skilled teachereilla” täytettävien virkojen yksilöimiseksi Eurooppa-kouluissa.
91
Edellä esitetystä seuraa, että pääsy ”post-threshold pay scalen” kaltaisiin ylempiin palkka-asteikkoihin ja asteikkoihin, joita sovelletaan ”excellent teachereihin” ja ”advanced skills teachereihin” sekä mahdollisuus saada ”teaching and learning responsibility paymentsin” kaltaisia muita lisiä, joista määrätään STPCD:ssä, ovat yleissopimuksen 12 artiklan 4 kohdan a alakohdan viimeisessä virkkeessä tarkoitettuja oikeuksia uralla etenemiseen, joista Yhdistyneen kuningaskunnan on huolehdittava Englannin ja Walesin Eurooppa-kouluihin nimeämien tai lähettämien opettajien hyväksi. Kun lisäksi otetaan huomioon, että pääsy näihin asteikkoihin ja mahdollisuus saada näitä lisiä vaikuttavat suoraan sen vanhuuseläkkeen määrään, jota nämä opettajat voivat saada, ne merkitsevät myös kyseisessä määräyksessä tarkoitettua oikeutta eläkkeeseen kansallisten määräysten mukaisesti.
92
Lopuksi siitä, soveltaako Yhdistynyt kuningaskunta asianmukaisesti yleissopimuksen 25 artiklan 1 kohtaa, on muistettava, että määräyksessä velvoitetaan jäsenvaltiot osallistumaan Eurooppa-koulujen talousarvioon siten, että ne suorittavat osuudet siirretyn tai nimetyn henkilökunnan palkkojen maksusta. Saman artiklan 2 kohdan mukaan, kun se luetaan yhdessä henkilöstöä koskevan säännöstön 49 artiklan kanssa, unioni osallistuu talousarvioon suorittamalla Eurooppa-lisän. Tältä osin komissio on esittänyt – Yhdistyneen kuningaskunnan tätä kiistämättä – lukuja, jotka osoittavat uskottavasti, että Eurooppa-kouluihin nimettyjen tai lähetettyjen englantilaisten ja walesilaisten opettajien palkkojen jäädyttämisen seurauksena on se, että unionin on pitänyt maksaa näille opettajille korkeampaa Eurooppa-lisää, minkä vuoksi unionin vuosittainen osallistuminen näiden koulujen talousarvioon on kasvanut.
93
Tätä toteamusta ei horjuta Yhdistyneen kuningaskunnan väite siitä, että pääsy ylempään palkka-asteikkoon ja mahdollisuus lisien saamiseen riippuu kunkin opettajan yksilöllisestä arvioinnista, mitä ei ole vielä tehty Eurooppa-kouluihin lähetetyistä englantilaisista ja walesilaisista opettajista. Tässä väitteessä jätetään näet aivan ilmeisesti huomiotta, että yhtäältä arviointeja ei ole vielä tehty juuri sen vuoksi, että kyseiset opettajat on systemaattisesti suljettu mainittujen palkka-asteikkojen ja maksujen ulkopuolelle, ja toisaalta voidaan järkevästi olettaa, että jos heitä ei olisi suljettu niiden ulkopuolelle, jotkut heistä olisivat tosiasiallisesti jo näissä palkka-asteikoissa ja saisivat näitä lisiä.
94
Tästä seuraa, että siltä osin kuin siitä, että Yhdistynyt kuningaskunta olisi tulkinnut ja soveltanut oikein yleissopimuksen 12 artiklan 4 kohdan a alakohdan viimeistä virkettä, olisi seurannut, että kyseinen jäsenvaltio olisi joutunut osallistumaan suuremmalla summalla Eurooppa-koulujen talousarvioon, yleissopimuksen 12 artiklan 4 kohdan a alakohdan rikkomisella ja yleissopimuksen 25 artiklan 1 kohdassa tarkoitetun jäsenvaltioiden velvollisuuden välillä vallitsee ainakin välillinen yhteys, jota Yhdistynyt kuningaskunta ei lisäksi ole kiistänyt. Näin ollen Yhdistynyt kuningaskunta on rikkonut myös yleissopimuksen 25 artiklan 1 kohtaa, koska se on estänyt kyseisiä opettajia hakemasta johonkin ylemmistä palkka-asteikoista tai saamasta ”teaching and learning responsibility paymenteja”.
95
Kaikki edellä esitetty huomioon ottaen on todettava, että Yhdistynyt kuningaskunta on soveltanut virheellisesti yleissopimuksen 12 artiklan 4 kohdan a alakohtaa ja 25 artiklan 1 kohtaa, kun se on sulkenut Eurooppa-kouluihin nimetyiltä tai lähetetyiltä englantilaisilta ja walesilaisilta opettajilta nimeämisen tai lähettämisen ajaksi pois mahdollisuuden päästä parempiin palkka-asteikkoihin, erityisesti niihin, joista käytetään nimityksiä ”threshold pay”, ”excellent teacher system” tai ”advanced skills teachers”, ja mahdollisuuden saada muita lisiä, kuten ”teaching and learning responsibility paymenteja”, joista säädetään STPCD:ssä.
Oikeudenkäyntikulut
96
Unionin tuomioistuimen työjärjestyksen 69 artiklan 2 kohdan mukaan asianosainen, joka häviää asian, velvoitetaan korvaamaan oikeudenkäyntikulut, jos vastapuoli on sitä vaatinut. Koska komissio on vaatinut, että Yhdistynyt kuningaskunta velvoitetaan korvaamaan oikeudenkäyntikulut, ja koska tämä on hävinnyt asian, Yhdistynyt kuningaskunta on velvoitettava korvaamaan oikeudenkäyntikulut.
Näillä perusteilla unionin tuomioistuin (ensimmäinen jaosto) on ratkaissut asian seuraavasti:
1)
Eurooppa-koulujen perussäännön määrittelevän 21.6.1994 tehdyn yleissopimuksen 12 artiklan 4 kohdan a alakohdan viimeistä virkettä on tulkittava siten, että siinä velvoitetaan yleissopimuksen sopimuspuolina olevat jäsenvaltiot huolehtimaan siitä, että Eurooppa-kouluihin lähetetyillä tai nimetyillä opettajilla on lähettämisen tai nimeämisen ajan samat oikeudet uralla etenemiseen ja eläkkeeseen kuin ne, joita sovelletaan heidän kotimaisiin kollegoihinsa heidän lähtöjäsenvaltionsa säännöstön mukaisesti.
2)
Ison-Britannian ja Pohjois-Irlannin yhdistynyt kuningaskunta on soveltanut virheellisesti tämän yleissopimuksen 12 artiklan 4 kohdan a alakohtaa ja 25 artiklan 1 kohtaa, kun se on sulkenut Eurooppa-kouluihin nimetyiltä tai lähetetyiltä englantilaisilta ja walesilaisilta opettajilta nimeämisen tai lähettämisen ajaksi pois mahdollisuuden päästä parempiin palkka-asteikkoihin, erityisesti niihin, joista käytetään nimityksiä ”threshold pay”, ”excellent teacher system” tai ”advanced skills teachers”, ja mahdollisuuden saada muita lisiä, kuten ”teaching and learning responsibility paymenteja”, joista säädetään asiakirjassa ”School Teachers Pay and Conditions Document”.
3)
Ison-Britannian ja Pohjois-Irlannin yhdistynyt kuningaskunta velvoitetaan korvaamaan oikeudenkäyntikulut.
Allekirjoitukset
”SEUT 267 artikla — Tuomioistuimen ratkaisun kumoaminen — Palauttaminen asianomaiseen tuomioistuimeen — Velvollisuus noudattaa kumoamispäätöstä — Ennakkoratkaisupyyntö — Mahdollisuus — Ympäristö — Århusin yleissopimus — Direktiivi 85/337/ETY — Direktiivi 96/61/EY — Yleisön osallistumisoikeus päätöksentekoon — Kaatopaikan rakentaminen — Lupahakemus — Liikesalaisuus — Asiakirjan yleisölle toimittamatta jättäminen — Vaikutus kaatopaikkaa koskevan lupapäätöksen pätevyyteen — Virheen korjaaminen — Hankkeen ympäristövaikutusten arviointi — Lopullinen lausunto, joka on annettu ennen jäsenvaltion liittymistä unioniin — Direktiivin 85/337 ajallinen soveltaminen — Muutoksenhaku tuomioistuimessa — Turvaamistoimet — Täytäntöönpanon keskeyttäminen — Riidanalaisen päätöksen kumoaminen — Omaisuudensuoja — Loukkaaminen”
Asiassa C-416/10,
jossa on kyse SEUT 267 artiklaan perustuvasta ennakkoratkaisupyynnöstä, jonka Najvyšší súd Slovenskej republiky (Slovakia) on esittänyt 17.8.2010 tekemällään päätöksellä, joka on saapunut unionin tuomioistuimeen 23.8.2010, saadakseen ennakkoratkaisun asiassa
Jozef Križan,
Katarína Aksamitová,
Gabriela Kokošková,
Jozef Kokoška,
Martina Strezenická,
Jozef Strezenický,
Peter Šidlo,
Lenka Šidlová,
Drahoslava Šidlová,
Milan Šimovič,
Elena Šimovičová,
Stanislav Aksamit,
Tomáš Pitoňák,
Petra Pitoňáková,
Mária Križanová,
Vladimír Mizerák,
Ľubomír Pevný,
Darina Brunovská,
Mária Fišerová,
Lenka Fišerová,
Peter Zvolenský,
Katarína Zvolenská,
Kamila Mizeráková,
Anna Konfráterová,
Milan Konfráter,
Michaela Konfráterová,
Tomáš Pavlovič,
Jozef Krivošík,
Ema Krivošíková,
Eva Pavlovičová,
Jaroslav Pavlovič,
Pavol Šipoš,
Martina Šipošová,
Jozefína Šipošová,
Zuzana Šipošová,
Ivan Čaputa,
Zuzana Čaputová,
Štefan Strapák,
Katarína Strapáková,
František Slezák,
Agnesa Slezáková,
Vincent Zimka,
Elena Zimková,
Marián Šipoš ja
Mesto Pezinok
vastaan
Slovenská inšpekcia životného prostredia,
Ekologická skládka as:n,
osallistuessa asian käsittelyyn
UNIONIN TUOMIOISTUIN (suuri jaosto),
toimien kokoonpanossa: presidentti V. Skouris, varapresidentti K. Lenaerts, jaoston puheenjohtajat A. Tizzano, M. Ilešič, L. Bay Larsen (esittelevä tuomari) ja J. Malenovský sekä tuomarit A. Borg Barthet, J.-C. Bonichot, C. Toader, J.-J. Kasel ja M. Safjan,
julkisasiamies: J. Kokott,
kirjaaja: hallintovirkamies C. Strömholm,
ottaen huomioon kirjallisessa käsittelyssä ja 17.1.2012 pidetyssä istunnossa esitetyn,
ottaen huomioon huomautukset, jotka sille ovat esittäneet
Jozef Križan, Katarína Aksamitová, Gabriela Kokošková, Jozef Kokoška, Martina Strezenická, Jozef Strezenický, Peter Šidlo, Lenka Šidlová, Drahoslava Šidlová, Milano Šimovič, Elena Šimovičová, Stanislav Aksamit, Tomáš Pitoňák, Petra Pitoňáková, Mária Križanová, Vladimír Mizerák, Ľubomír Pevný, Darina Brunovská, Mária Fišerová, Lenka Fišerová, Peter Zvolenský, Katarína Zvolenská, Kamila Mizeráková, Anna Konfráterová, Milano Konfráter, Michaela Konfráterová, Tomáš Pavlovič, Jozef Krivošík, Ema Krivošíková, Eva Pavlovičová, Jaroslav Pavlovič, Pavol Šipoš, Martina Šipošová, Jozefína Šipošová, Zuzana Šipošová, Ivan Čaputa, Zuzana Čaputová, Štefan Strapák, Katarína Strapáková, František Slezák, Agnesa Slezáková, Vincent Zimka, Elena Zimková ja Marián Šipoš, edustajinaan advokát T. Kamenec ja advokát Z. Čaputová,
Mesto Pezinok, edustajinaan advokát J. Ondruš ja advokát K. Siváková,
Slovenská inšpekcia životného prostredia, edustajanaan advokát L. Fogaš,
Ekologická skládka as, edustajanaan advokát P. Kováč,
Slovakian hallitus, asiamiehenään B. Ricziová,
Tšekin hallitus, asiamiehinään M. Smolek ja. D. Hadroušek,
Ranskan hallitus, asiamiehenään S. Menez,
Itävallan hallitus, asiamiehenään C. Pesendorfer,
Euroopan komissio, asiamiehinään P. Oliver ja A. Tokár,
kuultuaan julkisasiamiehen 19.4.2012 pidetyssä istunnossa esittämän ratkaisuehdotuksen,
on antanut seuraavan
tuomion
1
Ennakkoratkaisupyyntö koskee tiedon saantia, yleisön osallistumisoikeutta päätöksentekoon sekä muutoksenhaku- ja vireillepano-oikeutta ympäristöasioissa koskevan yleissopimuksen, joka allekirjoitettiin Århusissa 25.6.1988 ja hyväksyttiin Euroopan yhteisön puolesta 17.2.2005 tehdyllä neuvoston päätöksellä 2005/370/EY (EUVL L 124, s. 1; jäljempänä Århusin yleissopimus), SEUT 191 artiklan 1 ja 2 kohdan, SEUT 267 artiklan, tiettyjen julkisten ja yksityisten hankkeiden ympäristövaikutusten arvioinnista 27.6.1985 annetun neuvoston direktiivin 85/337/ETY (EYVL L 175, s. 40), sellaisena kuin se on muutettuna 26.5.2003 annetulla Euroopan parlamentin ja neuvoston direktiivillä 2003/35/EY (EUVL L 156, s. 17; jäljempänä direktiivi 85/337), sekä ympäristön pilaantumisen ehkäisemisen ja vähentämisen yhtenäistämiseksi 24.9.1996 annetun neuvoston direktiivin 96/61/EY (EYVL L 257, s. 26), sellaisena kuin se on muutettuna 18.1.2006 annetulla Euroopan parlamentin ja neuvoston asetuksella (EY) N:o 166/2006 (EUVL L 33, s. 1; jäljempänä direktiivi 96/61), tulkintaa.
2
Tämä pyyntö on esitetty asiassa, jossa asianosaisina ovat yhtäältä Jozef Križan ja 43 muuta valittajana olevaa luonnollista henkilöä, jotka asuvat Pezinokin kaupungissa, ja Mesto Pezinok (Pezinokin kaupunki) sekä toisaalta Slovenská inšpekcia životného prostredia (Slovakian ympäristövalvontavirasto, jäljempänä inšpekcia) ja joka koskee pääasian oikeudenkäynnin väliintulijalle Ekologická skládka as:lle (jäljempänä Ekologická skládka) kaatopaikan rakentamiseen ja toimintaan myönnettyjä lupia koskevien hallintoviranomaisten päätösten laillisuutta.
Asiaa koskevat oikeussäännöt
Kansainvälinen oikeus
3
Århusin yleissopimuksen 6 artiklan, jonka otsikko on ”Yleisön osallistuminen erityisiä toimia koskevaan päätöksentekoon”, 1, 2, 4 ja 6 kappaleessa määrätään seuraavaa:
”1.   Kukin sopimuspuoli:
a)
soveltaa tämän artiklan määräyksiä I liitteessä luetelluille ehdotetuille toiminnoille myönnettäviä lupia koskeviin päätöksiin;
2.   Yleisölle, jota asia koskee, tiedotetaan ympäristöön liittyvän päätöksentekomenettelyn alkuvaiheessa joko julkisen ilmoituksen välityksellä tai tarvittaessa henkilökohtaisesti sekä riittävästi, hyvissä ajoin ja tehokkaasti muun muassa:
d)
suunnitellusta menettelystä, mukaan lukien seuraavat tiedot, jos ne ovat saatavilla:
iv)
maininta viranomaisesta, jolta asiaan liittyviä tietoja voidaan pyytää ja jonka haltuun nämä tiedot on annettu yleisön nähtäväksi,
4.   Kukin sopimuspuoli huolehtii siitä, että yleisö voi osallistua jo alkuvaiheessa, kun kaikki vaihtoehdot ovat avoimia ja kun yleisö voi osallistua menettelyyn tehokkaasti.
6.   Kukin sopimuspuoli edellyttää, että toimivaltaiset viranomaiset antavat pyynnöstä, jos kansallisessa lainsäädännössä niin edellytetään, yleisölle, jota asia koskee, mahdollisuuden tutkia kaikki tässä artiklassa tarkoitetut päätöksentekoon liittyvät tiedot, jotka ovat saatavilla yleisön osallistumismenettelyn ajankohtana, maksutta ja heti kun tiedot ovat saatavilla, sanotun kuitenkaan rajoittamatta sopimuspuolten oikeutta kieltäytyä ilmaisemasta tiettyjä tietoja 4 artiklan – – 4 kappaleen mukaisesti.
”
4
Saman yleissopimuksen 9 artiklan, jonka otsikko on ”Muutoksenhaku- ja vireillepano-oikeus”, 2 ja 4 kappaleessa määrätään seuraavaa:
”2.   Kukin sopimuspuoli varmistaa kansallisen lainsäädäntönsä mukaisesti, että niillä, jotka kuuluvat yleisöön, jota asia koskee, 
b)
on mahdollisuus saattaa tuomioistuimessa ja/tai muussa laillisesti perustetussa riippumattomassa ja puolueettomassa elimessä minkä tahansa 6 artiklan määräysten soveltamisalaan kuuluvan päätöksen, toimen tai laiminlyönnin asiasisällön tai niihin liittyvien menettelyjen laillisuus sekä vastaavasti muiden tämän yleissopimuksen asiaankuuluvien määräysten soveltamisalaan kuuluvan päätöksen, toimen tai laiminlyönnin asiasisällön tai niihin liittyvien menettelyjen laillisuus uudelleen tutkittavaksi kansallisen lainsäädännön määräysten mukaisesti ja rajoittamatta tämän artiklan 3 kappaleen soveltamista.
4.   Tämän artiklan 1 kappaleen lisäksi ja sen soveltamista rajoittamatta tämän artiklan 1, 2 ja 3 kappaleessa tarkoitettujen menettelyiden tulee olla riittäviä ja tehokkaita oikeussuojakeinoja, joihin sisältyy tarvittaessa väliaikaiset turvaamistoimenpiteet, ja niiden tulee olla oikeudenmukaisia, tasapuolisia ja nopeita eivätkä ne saa olla niin kalliita, että se olisi esteenä menettelyyn osallistumiselle. – –”
5
Århusin yleissopimuksen liitteessä I olevassa 5 kohdassa mainitaan yhtenä yleissopimuksen 6 artiklan 1 kappaleen a alakohdassa tarkoitetuista toiminnoista seuraava:
”Jätehuolto
kaatopaikat, jotka ottavat jätettä vastaan yli 10 tonnia päivässä ja joiden kokonaiskapasiteetti ylittää 25000 tonnia, lukuun ottamatta pysyvän jätteen kaatopaikkoja.”
Unionin oikeus
Direktiivi 85/337
6
Direktiivin 85/337 1 artiklan 2 kohdassa olevan määritelmän mukaan ”luvalla” tarkoitetaan ”toimivaltaisen viranomaisen tai toimivaltaisten viranomaisten päätöstä, joka oikeuttaa hankkeen toteuttajan ryhtymään hankkeen toteuttamiseen”.
7
Saman direktiivin 2 artiklassa säädetään seuraavaa:
”1.   Jäsenvaltioiden on toteutettava kaikki tarpeelliset toimenpiteet sen varmistamiseksi, että ennen luvan myöntämistä hankkeet, joilla etenkin laatunsa, kokonsa tai sijaintinsa vuoksi todennäköisesti on merkittäviä ympäristövaikutuksia, alistetaan lupamenettelyyn ja että niiden vaikutukset arvioidaan. Nämä hankkeet määritellään 4 artiklassa.
2.   Ympäristövaikutusten arviointi voidaan liittää jäsenvaltioissa voimassa oleviin hankkeita koskeviin lupamenettelyihin tai, jos se ei ole mahdollista, muihin menettelyihin tai tämän direktiivin tavoitteen täyttämiseksi perustettaviin menettelyihin.
”
Direktiivi 96/61
8
Direktiivin 96/61 johdanto-osan 23 perustelukappaleessa todetaan seuraavaa:
”jotta yleisö saisi tietoa laitosten toiminnasta ja niiden mahdollisesta vaikutuksesta ympäristöön ja jotta taattaisiin lupamenettelyn avoimuus koko yhteisössä, yleisöllä on oltava oikeus ennen päätöksen tekoa saada tietoa uusien laitosten lupahakemuksista – –”.
9
Kyseisen direktiivin 1 artiklassa, jonka otsikko on ”Tarkoitus ja soveltamisala”, säädetään seuraavaa:
”Tämän direktiivin tarkoituksena on liitteessä I mainitusta toiminnasta aiheutuvan pilaantumisen ehkäisemisen ja vähentämisen yhtenäistäminen. Siinä säädetään yllä tarkoitetusta toiminnasta aiheutuvia ilmaan, veteen ja maaperään kulkeutuvia päästöjä ehkäisevistä, tai jos se ei ole mahdollista, päästöjä vähentävistä toimenpiteistä, mukaan lukien jätteitä koskevat toimenpiteet, koko ympäristön suojelun korkean tason saavuttamiseksi, tämän kuitenkaan rajoittamatta [direktiivin 85/337] säännösten ja muiden yhteisön asiaa koskevien säännösten soveltamista.”
10
Saman direktiivin 15 artiklassa, jonka otsikko on ”Tiedon saannin vapaus ja julkinen osallistuminen lupamenettelyyn”, säädetään seuraavaa:
”1.   Jäsenvaltioiden on varmistettava, että yleisölle, jota asia koskee, annetaan mahdollisuus osallistua varhaisessa vaiheessa ja tehokkaasti menettelyyn, joka koskee
luvan myöntämistä uusia laitoksia varten,
Tällaisessa osallistumisessa sovelletaan liitteessä V säädettyä menettelyä.
4.   Edellä 1 – – kohtaa sovelletaan, sanotun kuitenkaan rajoittamatta [ympäristöä koskevan tiedon saannista 7.6.1990 annetun neuvoston] direktiivin 90/313/ETY [(EYVL L 158, s. 56)] 3 artiklan 2 ja 3 kohdassa olevien rajoitusten soveltamista.
”
11
Direktiivin 96/61 15 a artiklassa, jonka otsikko on ”Muutoksenhaku- ja vireillepano-oikeus”, säädetään seuraavaa:
”Jäsenvaltioiden on varmistettava, että kansallisen oikeusjärjestelmän mukaisesti siihen yleisöön kuuluvilla, jota asia koskee, 
on mahdollisuus saattaa tuomioistuimessa tai muussa laillisesti perustetussa riippumattomassa ja puolueettomassa elimessä tähän direktiiviin sisältyvien yleisön osallistumista koskevien säännösten soveltamisalaan kuuluvien päätösten, toimien tai laiminlyöntien asiasisällön taikka niihin liittyvien menettelyjen laillisuus uudelleen tutkittavaksi.
Kyseisen menettelyn on oltava oikeudenmukainen, tasapuolinen ja nopea, eikä se saa olla niin kallis, että se olisi esteenä menettelyyn osallistumiselle.
”
12
Direktiivin 96/61 liitteessä I, jonka otsikko on ”Teollisen toiminnan 1 artiklassa tarkoitetut luokat”, olevassa 5.4 kohdassa mainitaan ”kaatopaikat, joihin tuodaan enemmän kuin 10 tonnia jätettä päivässä tai joiden kokonaiskapasiteetti on enemmän kuin 25000 tonnia, lukuun ottamatta inerttijätteen kaatopaikkoja”.
13
Saman direktiivin liitteessä V, jonka otsikko on ”Yleisön osallistuminen päätöksentekoon”, säädetään muun muassa seuraavaa:
”1.
Yleisölle on ilmoitettava (julkisin ilmoituksin tai muilla asianmukaisilla tavoilla, kuten mahdollisuuksien mukaan sähköisin viestimin) seuraavat seikat päätöksentekomenettelyn varhaisessa vaiheessa tai viimeistään heti, kun tiedot voidaan kohtuudella antaa:
c)
yksityiskohtaiset tiedot toimivaltaisista viranomaisista, jotka vastaavat päätöksenteosta, joilta saa asiaan liittyviä tietoja, joille huomautukset (tai kysymykset) voidaan esittää, sekä yksityiskohtaiset tiedot huomautusten tai kysymysten esittämistä koskevasta aikataulusta;
f)
milloin, missä ja miten asianomaiset tiedot annetaan saataville;
”
Direktiivi 2003/4/EY
14
Ympäristötiedon julkisesta saatavuudesta ja direktiivin 90/313 kumoamisesta 28.1.2003 annetun Euroopan parlamentin ja neuvoston direktiivin 2003/4/EY (EUVL L 41, s. 26) johdanto-osan 16 perustelukappaleessa todetaan seuraavaa:
”Oikeus saada tietoa merkitsee, että tiedon ilmaiseminen olisi oltava pääsääntö ja että viranomaisten olisi voitava evätä ympäristötietoa koskeva pyyntö tietyissä ja selvästi määritellyissä tapauksissa. Epäämisperusteita olisi tulkittava suppeasti siten, että tiedon ilmaisemiseen liittyvää yleistä etua olisi verrattava epäämisellä saavutettaviin etuihin. Epäämisen perustelut olisi toimitettava pyynnön esittäjälle tässä direktiivissä säädetyssä määräajassa.”
15
Direktiivin 4 artiklan 2 ja 4 kohdassa säädetään muun muassa seuraavaa:
”2.   Jäsenvaltiot voivat säätää, että pyyntö saada ympäristötietoa voidaan evätä, jos tiedon ilmaiseminen vaikuttaisi haitallisesti:
d)
kaupallisten tai teollisten tietojen luottamuksellisuuteen, jos kansallisessa tai yhteisön lainsäädännössä säädetään tällaisesta salassapidosta oikeutetun taloudellisen edun suojelemiseksi, mukaan lukien tilasto- ja verosalaisuuden säilyttämistä koskeva yleinen etu;
Edellä – – 2 kohdassa mainittuja epäämisperusteita on tulkittava suppeasti, ottaen kussakin yksittäistapauksessa huomioon ilmaisemiseen liittyvä yleinen etu. Kussakin yksittäistapauksessa tiedon ilmaisemiseen liittyvää yleistä etua olisi verrattava epäämisellä saavutettaviin etuihin. 
4.   Pyydetty viranomaisen omassa tai viranomaista varten toisen hallussa oleva ympäristötieto on saatettava saataville osittain, jos 1 kohdan d ja e alakohdassa tai 2 kohdassa tarkoitettu tieto on mahdollista erottaa muista pyydetyistä tiedoista.”
Direktiivi 2003/35
16
Direktiivin 2003/35 johdanto-osan viidennessä perustelukappaleessa todetaan, että Århusin yleissopimuksen ratifioimiseksi unionin lainsäädäntö olisi saatettava asianmukaisesti yhdenmukaiseksi sen kanssa.
Slovakian oikeus
Menettelysäännöt
17
Siviiliprosessilain 135 §:n 1 momentissa säädetään seuraavaa:
”– – Tuomioistuimen on myös noudatettava Ústavný súd Slovenskej republikyn ja Euroopan ihmisoikeustuomioistuimen ratkaisuja, jotka koskevat perusoikeuksia ja -vapauksia.”
18
Ústavný súd Slovenskej republikyn organisaatiosta, oikeudenkäyntimenettelystä ja tuomarien asemasta annetun lain nro 38/1993 Rec. 56 §:n 6 momentissa, sellaisena kuin sitä on sovellettava pääasian tosiseikastoon, säädetään seuraavaa:
”Jos Ústavný súd Slovenskej republiky kumoaa ratkaisun, toimenpiteen tai muun pätevän toimen ja palauttaa asian, ratkaisun tekijän taikka toimenpiteen tai muun toimen suorittajan on tutkittava ja ratkaistava asia uudelleen. Sen on tällöin noudatettava ratkaisua, jonka Ústavný súd Slovenskej republiky on omaksunut oikeuskysymyksessä (právny názor).”
Ympäristövaikutusten arviointia, maankäyttöä ja yhtenäisiä lupia koskevat säännökset
Laki nro 24/2006 Rec.
19
Ympäristövaikutusten arvioinnista ja eräiden lakien muuttamisesta annetun lain nro 24/2006 Rec. 1 §:n 1 momentissa, sellaisena kuin sitä on sovellettava pääasian tosiseikastoon, säädetään seuraavaa:
”Tässä laissa säädetään
a)
menettelystä, jonka mukaisesti asianomaisen alan toimijat ja yleisö osallistuvat niiden ympäristövaikutusten arviointiin, joita voi aiheutua
2.
suunnitelluista toiminnoista, ennen niiden sijaintipaikkaa koskevan päätöksen tekemistä tai ennen luvan myöntämistä niitä varten erityisen säännöstön mukaisesti.
”
20
Kyseisen lain 37 §:ssä säädetään seuraavaa:
”– –
6)
Toimintaa koskevan lopullisen lausunnon voimassaoloaika on kolme vuotta sen antamisesta. Lopullinen lausunto pysyy edelleen voimassa, jos erityisen säännöstön mukainen menettely sijoitusluvan tai toimintaa koskevan luvan saamiseksi aloitetaan tässä määräajassa.
7)
Toimintaa koskevan lopullisen lausunnon voimassaoloaikaa voidaan hakijan pyynnöstä pidentää kahdella vuodella ja pidennys voidaan uudistaa, jos hakija esittää kirjallisen selvityksen siitä, ettei suunniteltu toiminta eivätkä sille tarkoitetun paikan olosuhteet ole olennaisesti muuttuneet, ettei ole ilmennyt toimintaa koskevan arviointikertomuksen aineellista sisältöä koskevia uusia seikkoja ja ettei suunnitellun toiminnan toteuttamiseen soveltuvaa uutta teknologiaa ole kehitetty. Toimintaa koskevan lopullisen lausunnon voimassaoloajan pidentämisestä päättää toimivaltainen elin.”
21
Kyseisen lain 65 §:n 5 momentissa säädetään seuraavaa:
”Jos lopullinen lausunto on annettu ennen 1 päivää helmikuuta 2006 eikä arvioitavaa toimintaa koskevaa lupamenettelyä ole aloitettu erityisen säännöstön mukaisesti, sen voimassaolon pidentämistä on pyydettävä ministeriöltä 37 §:n 7 momentin mukaisesti.”
Laki nro 50/1976 Rec.
22
Maankäyttölain nro 50/1976 Rec. 32 §:ssä, sellaisena kuin sitä on sovellettava pääasian tosiseikastoon, säädetään seuraavaa:
”Rakennelman sijoittaminen, maa-alueen käyttötarkoituksen muuttaminen ja tärkeiden etujen suojeleminen maa-alueella ovat mahdollisia vain maankäyttöä koskevan päätöksen perusteella siten, että päätös on muodoltaan jokin seuraavista:
a)
rakennelman sijoituspäätös
”
Laki nro 245/2003 Rec.
23
Ympäristön pilaantumisen ehkäisemisen ja vähentämisen yhtenäistämisestä sekä eräiden lakien muuttamisesta annetun lain nro 245/2003 Rec., sellaisena kuin se on muutettuna lailla nro 532/2005 (jäljempänä laki nro 245/2003), 8 §:n 3 ja 4 momentissa säädetään seuraavaa:
”3)   Kun on kyse yhtenäisestä luvasta toimintaan, joka edellyttää samalla lupaa uuden rakennelman rakentamiseen tai olemassa olevan rakennelman muuttamiseen, lupamenettelyyn sisältyy myös maankäyttöpäätöstä koskeva menettely, rakennelman valmistumista edeltävää muutosta koskeva menettely ja muutostöitä koskeva lupamenettely.
4)   Yhtenäiseen lupamenettelyyn eivät sisälly maankäyttöpäätöstä koskeva menettely, laitoksen ympäristövaikutusten arviointimenettely eikä vakavien teollisuusonnettomuuksien ehkäisemiseksi asetettavien vaatimusten määrittäminen.”
24
Lain 11 §:n 2 momentissa säädetään seuraavaa:
”[Yhtenäistä lupaa koskevaan] hakemukseen on liitettävä
c)
ympäristövaikutusten arviointimenettelyn perusteella annettu lopullinen lausunto, jos harjoitettava toiminta sitä edellyttää
g)
maankäyttöpäätös, jos kyse on uudesta laitoksesta tai olemassa olevan laitoksen laajentamisesta – –”
25
Mainitun lain 12 §:ssä, jonka otsikko on ”Menettelyn aloittaminen”, säädetään seuraavaa:
”– –
(2)   Todettuaan, että hakemusasiakirjoissa ei ole puutteita, ja määritettyään, ketkä ovat menettelyn osapuolia ja mitä elimiä asia koskee, viranomainen
c)
julkaisee hakemuksen internet-sivuillaan lukuun ottamatta niitä liitteitä, jotka eivät ole käytettävissä sähköisessä muodossa, ja pitää vähintään 15 päivän ajan nähtävänä virallisella ilmoitustaulullaan keskeiset tiedot tehdystä hakemuksesta, toiminnan harjoittajasta ja harjoitettavasta toiminnasta,
”
Pääasian oikeudenkäynti ja ennakkoratkaisukysymykset
Hallintomenettely
26
Mesto Pezinok hyväksyi 26.6.1997 maankäyttösuunnitelmaa koskevan kunnallissäädöksen nro 2/1997, jossa määrättiin muun muassa kaatopaikan sijoittamisesta tiilitehtaiden käyttämään Nová jama (uusi kaivanto) -nimiseen maanottopaikkaan.
27
Sen jälkeen, kun Pezinské tehelne as oli esittänyt 16.12.1998 kaatopaikan perustamissuunnitelmaa koskevan arviointikertomuksen, ympäristöministeriö toteutti kertomuksen perusteella ympäristövaikutusten arvioinnin vuonna 1999. Ministeriö antoi lopullisen lausunnon 26.7.1999.
28
Ekologická skládka teki 7.8.2002 Mesto Pezinokin toimivaltaiselle yksikölle hakemuksen kaatopaikan sijoittamista Nová jamaan koskevan maankäyttöpäätöksen tekemisestä.
29
Pezinské tehelne as:n hakemuksesta ympäristöministeriö päätti 27.3.2006 pidentää 26.7.1999 antamansa lopullisen lausunnon voimassaoloa 1.2.2008 asti.
30
Mesto Pezinok myönsi 30.11.2006 tekemällään päätöksellä, sellaisena kuin sen sisältö on Krajský stavebný úrad v Bratislaven (Bratislavan alueellinen rakennuslupaviranomainen) 7.5.2007 tekemän päätöksen johdosta, Ekologická skládkan hakeman luvan kaatopaikan perustamiseen Nová jamaan.
31
Ekologická skládkan haettua 25.9.2007 yhtenäistä lupaa Slovenská inšpekcia životného prostredia, Inšpektorát životného prostredia Bratislava (Slovakian ympäristövalvontavirasto, Bratislavan ympäristövalvontaelin, jäljempänä inšpektorát) aloitti direktiivin 96/61 täytäntöön panemiseksi annetun lain nro 245/2003 perusteella yhtenäisen menettelyn. Se julkaisi yhdessä ympäristönsuojeluviranomaisten kanssa kyseisen hakemuksen 17.10.2007 ja asetti yleisölle ja asianomaisille valtion viranomaisille 30 päivän määräajan huomautusten esittämistä varten.
32
Pääasian valittajien vedottua siihen, että Ekologická skládkan tekemä yhtenäistä lupaa koskeva hakemus oli epätäydellinen, koska siihen ei sisältynyt lain nro 245/2003 11 §:n 2 momentin g kohdassa edellytettynä liitteenä kaatopaikan sijoittamista koskevaa maankäyttöpäätöstä, inšpektorát päätti 26.11.2007 keskeyttää yhtenäisen menettelyn ja pyysi tämän päätöksen tiedoksiantoa.
33
Ekologická skládka toimitti 27.12.2007 kyseisen päätöksen ilmoittaen, että se katsoi päätöksen olevan liikesalaisuus. Tämän ilmoituksen perusteella inšpektorát ei antanut kyseistä asiakirjaa pääasian valittajien käytettäväksi.
34
Inšpektorát myönsi 22.1.2008 Ekologická skládkalle yhtenäisen luvan Pezinokin kaatopaikka -nimisen laitoksen rakentamiseen ja sen toimintaan.
35
Pääasian valittajat valittivat tästä päätöksestä inšpekciaan, joka on ympäristönsuojeluasioissa toisena asteena toimiva elin. Kyseinen elin päätti, että kaatopaikan sijoittamista koskeva maankäyttöpäätös pidetään nähtävänä virallisella ilmoitustaululla 14.3.–14.4.2008.
36
Pääasian valittajat vetosivat hallinnollisessa muutoksenhakumenettelyssä erityisesti oikeudelliseen virheeseen, joka on tapahtunut siksi, että yhtenäinen menettely aloitettiin, vaikkei kaatopaikan sijoittamista koskeva maankäyttöpäätös ollut käytettävissä, ja siksi, että päätös jätettiin sen toimittamisen jälkeen julkaisematta sillä perusteella, että sen väitettiin olevan liikesalaisuus.
37
Inšpekcia hylkäsi 18.8.2008 antamallaan päätöksellä valituksen perusteettomana.
Tuomioistuinmenettely
38
Pääasian valittajat nostivat inšpekcian 18.8.2008 tekemästä päätöksestä kanteen Krajský súd Bratislavassa (Bratislavan alueellinen ylioikeus), joka toimii ensimmäisenä oikeusasteena hallintoasioissa. Mainittu tuomioistuin hylkäsi kanteen 4.12.2008 antamallaan tuomiolla.
39
Pääasian valittajat hakivat tuomioon muutosta Najvyšší súd Slovenskej republikyssa (Slovakian tasavallan ylin tuomioistuin).
40
Viimeksi mainittu tuomioistuin päätti 6.4.2009 antamallaan määräyksellä keskeyttää yhtenäisen luvan täytäntöönpanon.
41
Sama tuomioistuin muutti 28.5.2009 antamallaan tuomiolla Krajský súd Bratislavan tuomiota ja kumosi inšpekcian 18.8.2008 tekemän päätöksen ja inšpektorátin 22.1.2008 tekemän päätöksen katsoen, että toimivaltaiset viranomaiset olivat menetelleet virheellisesti erityisesti siksi, etteivät ne olleet noudattaneet yleisön, jota asia koskee, osallistumista yhtenäiseen menettelyyn koskevia sääntöjä eivätkä arvioineet riittävästi kaatopaikan rakentamisen ympäristövaikutuksia.
42
Ekologická skládka teki 25.6.2009 Ústavný súd Slovenskej republikylle (Slovakian tasavallan perustuslakituomioistuin) perustuslainvastaisuutta koskevan valituksen Najvyšší súd Slovenskej republikyn 6.4.2009 antamasta määräyksestä ja 3.9.2009 perustuslainvastaisuutta koskevan valituksen saman tuomioistuimen 28.5.2009 antamasta tuomiosta.
43
Ústavný súd Slovenskej republiky katsoi 27.5.2010 antamassaan tuomiossa, että Najvyšší súd Slovenskej republiky oli loukannut Ekologická skládkalle perusoikeutena kuuluvaa perustuslain 46 §:n 1 momentissa tunnustettua oikeutta oikeussuojaan, sille perusoikeutena kuuluvaa perustuslain 20 §:n 1 momentissa tunnustettua omaisuudensuojaa ja sille kuuluvaa ihmisoikeuksien ja perusvapauksien suojaamiseksi tehdyn Roomassa 4.11.1950 allekirjoitetun yleissopimuksen ensimmäisen lisäpöytäkirjan 1 artiklassa tunnustettua oikeutta nauttia rauhassa omaisuudestaan.
44
Se katsoi erityisesti, ettei Najvyšší súd Slovenskej republiky ollut ottanut huomioon kaikkia hallintomenettelyssä noudatettavia periaatteita ja että se oli ylittänyt toimivaltansa tutkiessaan menettelyn ja ympäristövaikutusten arvioinnista tehdyn päätöksen laillisuutta, vaikka valittajat eivät olleet riitauttaneet niitä eikä sillä ollut toimivaltaa ottaa niihin kantaa.
45
Tämän vuoksi Ústavný súd Slovenskej republiky kumosi tuomiollaan valituksenalaisen määräyksen ja valituksenalaisen tuomion ja palautti asian Najvyšší súd Slovenskej republikylle uudelleen ratkaistavaksi.
46
Najvyšší súd Slovenskej republiky toteaa, että useat siinä vireillä olevan asian käsittelyyn osallistujat vetoavat siihen, että Ústavný súd Slovenskej republikyn 27.5.2010 antama tuomio sitoo ensiksi mainittua tuomioistuinta. Tämä tuomioistuin huomauttaa kuitenkin, että sillä on edelleen epäilyjä riitautettujen päätösten yhteensopivuudesta unionin oikeuden kanssa.
47
Tämän vuoksi Najvyšší súd Slovenskej republiky on päättänyt lykätä asian ratkaisua ja esittää unionin tuomioistuimelle seuraavat ennakkoratkaisukysymykset:
”1)
Velvoittaako unionin oikeus (erityisesti SEUT 267 artikla) jäsenvaltion korkeimman oikeuden esittämään – – unionin tuomioistuimelle viran puolesta ennakkoratkaisupyynnön tai salliiko se tällaisen ennakkoratkaisupyynnön esittämisen silloinkin, kun pääasian oikeudenkäynnin tilanne on seuraava: perustuslakituomioistuin kumosi muutoksenhakutuomioistuimen tuomion, joka perustui erityisesti ympäristönsuojelua koskevan [unionin] lainsäädännön soveltamiseen, ja velvoitti kyseisen tuomioistuimen noudattamaan perustuslakituomioistuimen oikeudellisia arvioita, jotka perustuivat menettelyn asianosaisten perustuslaillisten menettelyllisten ja aineellisoikeudellisten oikeuksien loukkaamiseen mutta joissa ei otettu lainkaan huomioon riidan [unionin] oikeuteen liittyviä piirteitä; toisin sanoen silloin, kun perustuslakituomioistuin, joka esillä olevassa asiassa on viimeinen oikeusaste, ei ole päätynyt esittämään – – unionin tuomioistuimelle ennakkoratkaisupyyntöä vaan on jättänyt pääasiassa soveltamatta oikeutta asianmukaiseen elinympäristöön ja sen suojeluun?
2)
Onko ympäristön pilaantumisen ehkäisemisen yhtenäistämisen keskeinen tavoite – sellaisena kuin se ilmenee erityisesti – – direktiivin [96/61] johdanto-osan 8, 9 ja 23 perustelukappaleesta ja 1 ja 15 artiklasta sekä yleisesti [unionin] ympäristölainsäädännöstä – eli ympäristön pilaantumisen ehkäiseminen ja vähentäminen myös sillä, että yleisö osallistuu kokonaisuudessaan korkeatasoisen ympäristönsuojelun tavoitteen saavuttamiseen, mahdollista toteuttaa menettelyllä, jossa yleisölle, jota asia koskee, ei ympäristön pilaantumisen ehkäisemisen yhtenäistämistä koskevan menettelyn alkamispäivään mennessä ole varmistettu oikeutta tutustua kaikkiin asiaa koskeviin asiakirjoihin (direktiivin [96/61] 6 artikla yhdessä 15 artiklan kanssa), erityisesti kaatopaikan sijoituspaikkaa koskevaan päätökseen, kun asianosainen toimittaa puuttuvan asiakirjan myöhemmin ensimmäisen asteen oikeudenkäynnissä oikeudenkäyntiaineistoon sillä ehdolla, ettei sitä saateta oikeudenkäynnin muiden asianosaisten tietoon, koska kysymys on liikesalaisuuden alaisesta aineistosta? Toisin sanoen voidaanko perustellusti katsoa, että laitoksen sijaintia koskeva päätös vaikuttaa (etenkin sen perustelut vaikuttavat) olennaisesti väitteiden, huomautusten ja muiden havaintojen esittämiseen?
3)
Toteutuvatko erityisesti [unionin] ympäristölainsäädännön näkökulmasta katsoen – – direktiivin [85/337] tavoitteet ja tarkemmin 2 artiklassa esitetty edellytys, jonka mukaan ennen luvan myöntämistä tiettyjen hankkeiden ympäristövaikutukset on arvioitava, siinä tapauksessa, että ympäristöministeriön alun perin vuonna 1999 antamalle lausunnolle, jollaiseen ympäristövaikutusten arviointimenettely aiemmin päättyi, myönnetään useiden vuosien kuluttua yksinkertaisella päätöksellä jatkoaikaa toteuttamatta ensin uutta YVA-menettelyä? Toisin sanoen voidaanko direktiivin [85/337] mukaan katsoa, että tehty päätös on sen tekemisen jälkeen pätevä rajattoman ajan?
4)
Sisältyykö yleiseen vaatimukseen – jonka mukaan jokainen jäsenvaltio varmistaa ympäristön pilaantumisen ehkäisemisen ja vähentämisen myös tarjoamalla yleisölle, jota asia koskee, oikeudenmukaiset, tasapuoliset ja nopeat hallintomenettelyt tai tuomioistuinmenettelyt –, josta säädetään direktiivissä [96/61] (erityisesti sen johdanto-osassa sekä 1 ja 15 a artiklassa) yhdessä direktiivin [85/337] 10 a artiklan kanssa sekä Århusin yleissopimuksen 6 artiklassa ja 9 artiklan 2 ja 4 kappaleessa, edellä tarkoitetulle yleisölle mahdollisuus vaatia kansallisen lainsäädännön mukaisen väliaikaisen hallinto-oikeudellisen tai tuomioistuimen määräämän toimenpiteen (esim. päätöksen täytäntöönpanon lykkäämistä koskevan päätöksen) käyttöönottoa, joka mahdollistaisi tilapäisesti – toisin sanoen pääasiassa annettavaan ratkaisuun saakka – suunnitellun laitoksen rakentamisen lykkäämisen?
5)
Onko mahdollista, että tuomioistuimen ratkaisulla, jolla toteutetaan direktiivillä [96/61] tai direktiivillä [85/337] tai Århusin yleissopimuksen 9 artiklan 2 ja 4 kappaleella asetettu ehto – eli jolla sovelletaan edellä mainituissa säännöksissä vahvistettua yleisön oikeutta oikeussuojaan SEUT-sopimuksen unionin ympäristöpolitiikkaa koskevan 191 artiklan 1 ja 2 kohdan mukaisesti – loukataan lainvastaisesti kaatopaikkatoiminnan harjoittajan omaisuudensuojaa, joka taataan muun muassa ihmisoikeuksien ja perusvapauksien suojaamista koskevan eurooppalaisen yleissopimuksen lisäpöytäkirjan 1 artiklassa, esimerkiksi siksi, että oikeudenkäynnissä kumotaan hakijan uutta laitosta koskeva lopullinen ympäristölupa?”
Ennakkoratkaisukysymysten tarkastelu
Tutkittavaksi ottaminen
48
Inšpekcia, Ekologická skládka ja Slovakian hallitus väittävät erinäisin perustein, että ennakkoratkaisupyyntöä tai eräitä siinä esitetyistä kysymyksistä ei voida ottaa tutkittavaksi.
49
Ensinnäkin inšpekcia ja Ekologická skládka katsovat, että kaikki esitetyt kysymykset on jätettävä tutkimatta, sillä ne koskevat tilanteita, jotka on täysin säännelty sisäisen oikeuden säännöillä, erityisesti direktiivin 85/337 ja 96/61 täytäntöönpanemiseksi annetuilla säädöksillä. Ekologická skládkan mielestä tästä seuraa, ettei näillä direktiiveillä ole välitöntä oikeusvaikutusta, ja inšpekcia puolestaan katsoo, että ne ovat niin selviä, että ennakkoratkaisupyyntö on tarpeeton. Inšpekcia katsoo myös, että ennakkoratkaisukysymykset olisi pitänyt esittää Najvyšší súd Slovenskej republikyssa käydyn oikeudenkäynnin ensimmäisessä vaiheessa. Ekologická skládka katsoo samoin, että kysymykset ovat turhia, koska Najvyšší súd Slovenskej republiky on tässä vaiheessa velvollinen noudattamaan Ústavný súd Slovenskej republikyn kantaa oikeuskysymyksessä eikä mikään pääasian asianosaisista ole pyytänyt, että nämä kysymykset saatettaisiin unionin tuomioistuimen käsiteltäviksi.
50
Toiseksi Ekologická skládka katsoo, että kansallisen oikeuden mukainen yhtenäisen menettelyn, maankäyttöpäätöstä koskevan menettelyn ja ympäristövaikutusten arviointimenettelyn erottaminen toisistaan tekee toisen ja kolmannen kysymyksen merkityksettömiksi pääasian oikeudenkäynnin lopputuloksen kannalta. Inšpekcian mielestä tämän erottelun perusteella on aiheellista jättää tutkimatta kolmas, neljäs ja viides kysymys. Sen mielestä tästä erottelusta nimittäin seuraa, ettei maankäyttöpäätöksessä tai ympäristövaikutusten arvioinnissa tapahtunut virhe vaikuta yhtenäisen luvan laillisuuteen.
51
Kolmanneksi Ekologická skládka ja Slovakian hallitus katsovat, että neljäs kysymys on luonteeltaan hypoteettinen. Yhtäältä ne turvaamistoimet, joista Najvyšší súd Slovenskej republiky on määrännyt 6.4.2009 antamassaan määräyksessä, ovat sittemmin menettäneet kaiken vaikutuksensa. Toisaalta tällä kysymyksellä ei ole merkitystä ennakkoratkaisua pyytäneessä tuomioistuimessa vireillä olevan oikeudenkäynnin kannalta, koska siinä ei ole kyse uusien turvaamistoimien määräämisestä vaan riitautettujen hallintopäätösten pätevyydestä.
52
Neljänneksi Ekologická skládka katsoo vielä, että myös viides kysymys on luonteeltaan hypoteettinen, koska se koskee ratkaisua, joka Najvyšší súd Slovenskej republikyn on annettava pääasian oikeudenkäynnin päätteeksi. Tämä kysymys on jätettävä tutkimatta myös siksi, että se koskee kansallisen valtiosääntöoikeuden tulkintaa.
53
Tältä osin on palautettava mieleen, että vakiintuneen oikeuskäytännön mukaan yksinomaan kansallisen tuomioistuimen, jossa asia on vireillä ja joka vastaa annettavasta ratkaisusta, tehtävänä on kunkin asian erityispiirteiden perusteella harkita, onko ennakkoratkaisu tarpeen asian ratkaisemiseksi ja onko sen unionin tuomioistuimelle esittämillä kysymyksillä merkitystä asian kannalta. Kun esitetyt kysymykset koskevat unionin oikeuden tulkintaa, unionin tuomioistuimen on tämän vuoksi lähtökohtaisesti ratkaistava ne (asia C-169/07, Hartlauer, tuomio 10.3.2009, Kok., s. I-1721, 24 kohta ja asia C-470/11, Garkalns, tuomio 19.7.2012, 17 kohta).
54
Tästä seuraa, että olettamana on, että unionin oikeuteen liittyvillä kysymyksillä on merkitystä asian ratkaisun kannalta. Unionin tuomioistuin voi jättää tutkimatta kansallisen tuomioistuimen esittämän pyynnön ainoastaan, jos on ilmeistä, että pyydetyllä unionin oikeuden tulkinnalla ei ole mitään yhteyttä kansallisessa tuomioistuimessa käsiteltävän asian tosiseikkoihin tai kohteeseen, jos ongelma on hypoteettinen tai jos unionin tuomioistuimella ei ole tiedossaan niitä tosiseikkoja ja oikeudellisia seikkoja, jotka ovat tarpeen hyödyllisen vastauksen antamiseksi sille esitettyihin kysymyksiin (yhdistetyt asiat C-570/07 ja C-571/07, Blanco Pérez ja Chao Gómez, tuomio 1.6.2010, Kok., s. I-4629, 36 kohta ja asia C-509/10, Geistbeck, tuomio 5.7.2012, 48 kohta).
55
Kansallisen oikeuden kattavaa sääntelyä koskevilla väitteillä ei siten voida osoittaa, että ennakkoratkaisua pyytäneen tuomioistuimen mainitsemien unionin oikeuden sääntöjen tulkitsemisella ei selvästikään olisi mitään yhteyttä pääasian oikeusriitaan, varsinkaan kun asiassa ei ole kiistetty, että sovellettavat kansallisen oikeuden säännökset ovat osittain toimenpiteitä unionin oikeuden toimien saattamiseksi osaksi kansallista oikeusjärjestystä. Tämä väite ei siten riitä kumoamaan edellisessä kohdassa todettua olettamaa ennakkoratkaisupyynnön merkityksellisyydestä.
56
On todettava, ettei kyseisten direktiivien välittömän oikeusvaikutuksen puuttumista koskeva väite vaikuta tähän tarkasteluun, koska unionin tuomioistuimella on SEUT 267 artiklan sanamuodon mukaan toimivalta antaa ennakkoratkaisu unionin toimielinten tointen tulkinnasta riippumatta siitä, sovelletaanko niitä välittömästi vai ei (asia C-373/95, Maso ym., tuomio 10.7.1997, Kok., s. I-4051, 28 kohta; asia C-254/08, Futura Immobiliare ym., tuomio 16.7.2009, Kok., s. I-6995, 34 kohta sekä asia C-370/12, Pringle, tuomio 27.11.2012, 89 kohta). Väitteestä, jonka mukaan ennakkoratkaisupyyntö on sovellettavien sääntöjen selvyyden vuoksi tarpeeton, on puolestaan muistutettava, että kansallisilla tuomioistuimilla on SEUT 267 artiklan mukaan aina mahdollisuus saattaa tulkintakysymykset unionin tuomioistuimen käsiteltäviksi, jos ne katsovat tämän tarpeelliseksi (ks. vastaavasti yhdistetyt asiat C-165/09-C-167/09, Stichting Natuur en Milieu ym., tuomio 26.5.2011, Kok., s. I-4599, 52 kohta oikeuskäytäntöviittauksineen).
57
Muut perustelut, jotka inšpekcia ja Ekologická skládka ovat esittäneet osoittaakseen, että ennakkoratkaisupyyntö on jätettävä kokonaisuudessaan tutkimatta, liittyvät puolestaan ensimmäisen kysymyksen kohteeseen, joten unionin tuomioistuin arvioi kyseisiä perusteluja ensimmäisen kysymyksen tarkastelun yhteydessä.
58
Kansallisen oikeuden mukaisesta eri menettelyjen toisistaan erottelusta on huomautettava, että ennakkoratkaisua pyytänyt tuomioistuin on omaksunut inšpekcian ja Ekologická skládkan edustamista käsityksistä selvästi poikkeavan käsityksen siitä, millaiset johtopäätökset tästä erottelusta on kansallisen oikeuden mukaan tehtävä. SEUT 267 artiklassa määrätyssä menettelyssä unionin tuomioistuimen ja ennakkoratkaisupyynnön esittäneen tuomioistuimen tehtävät on kuitenkin selvästi eroteltu, ja yksinomaan tämän jälkimmäisen tehtävänä on tulkita kansallista lainsäädäntöä (asia C-295/97, Piaggio, tuomio 17.6.1999, Kok. 1999, s. I-3735, 29 kohta ja asia C-500/06, Corporación Dermoestética, tuomio 17.7.2008, Kok., s. I-5785, 21 kohta). Nämä seikat eivät siten riitä osoittamaan, ettei esitetyillä kysymyksillä olisi selvästikään mitään yhteyttä oikeusriidan tosiseikkoihin tai kohteeseen.
59
Neljännen kysymyksen tutkittavaksi ottamisen edellytysten osalta ennakkoratkaisupyynnöstä ilmenee, että Najvyšší súd Slovenskej republiky on määrännyt uusista turvaamistoimista, joilla pääasian oikeudenkäynnin kohteena olevien ratkaisujen vaikutukset on keskeytetty. Lisäksi Ekologická skládka on kirjallisissa huomautuksissaan selittänyt pitäneensä tarpeellisena valittaa kyseisistä toimenpiteistä. Asiassa ei näin ollen ilmene, että neljännen kysymyksen voitaisiin katsoa olevan hypoteettinen.
60
Lopuksi viidennen kysymyksen tutkittavaksi ottamisen edellytysten osalta on kiistatonta, että Ústavný súd Slovenskej republiky on katsonut Najvyšší súd Slovenskej republikyn loukanneen Ekologická skládkan omaisuudensuojaa 28.5.2009 antamallaan tuomiolla, jossa todettiin, että yhtenäinen lupa oli myönnetty unionin oikeuden vastaisella tavalla. Koska ennakkoratkaisua pyytänyt tuomioistuin katsoo olevan edelleenkin epätietoisuutta pääasian oikeudenkäynnissä riitautettujen toimenpiteiden yhteensopivuudesta unionin oikeuden kanssa, viides kysymys ei ole luonteeltaan pelkästään hypoteettinen. Mainitun kysymyksen sanamuodosta sitä paitsi ilmenee, ettei kysymys koske kansallisen valtiosääntöoikeuden tulkintaa.
61
Ennakkoratkaisua pyytäneen tuomioistuimen esittämät kysymykset on siten otettava tutkittaviksi.
Ensimmäinen kysymys
62
Ensimmäisellä kysymyksellään ennakkoratkaisua pyytänyt tuomioistuin tiedustelee lähinnä, onko SEUT 267 artiklaa tulkittava siten, että kansallinen tuomioistuin voi omasta aloitteestaan saattaa ennakkoratkaisupyynnön unionin tuomioistuimen käsiteltäväksi silloinkin, kun asia on sen uudelleen ratkaistavana asianomaisen jäsenvaltion perustuslakituomioistuimen kumottua sen ensimmäisen ratkaisun ja kun sen on kansallisen oikeuden säännön mukaan noudatettava asian ratkaisemisessa perustuslakituomioistuimen omaksumaa oikeudellista kantaa. Se tiedustelee myös, onko SEUT 267 artiklaa tulkittava siten, että artikla velvoittaa saman kansallisen tuomioistuimen saattamaan asian unionin tuomioistuimen käsiteltäväksi, kun sen ratkaisuihin voidaan hakea perustuslakituomioistuimessa muutosta menettelyssä, jossa tutkitaan vain kansallisessa perustuslaissa tai kansainvälisellä sopimuksella taattujen oikeuksien ja vapauksien mahdollinen loukkaaminen.
63
Aluksi on syytä todeta, että Najvyšší súd Slovenskej republiky pyrkii ensimmäisellä kysymyksellään selvittämään myös, onko sillä unionin oikeuden perusteella oikeus poiketa kansallisen oikeuden säännöstä, jonka mukaan se ei saa ryhtyä käsittelemään unionin oikeuden rikkomista koskevaa kumoamisperustetta, johon pääasian oikeudenkäynnin asianosaiset eivät ole vedonneet. Ennakkoratkaisupyynnöstä ilmenee kuitenkin, että tämä kysymys koskee vain direktiiviä 85/337, joten siitä lausuminen on tarpeen vain, jos kolmanteen kysymykseen annettavasta vastauksesta ilmenee, että kyseistä direktiiviä on sovellettava pääasian oikeudenkäynnissä.
64
Ensimmäiseen ennakkoratkaisukysymykseen liittyvistä muista näkökohdista on todettava, että vakiintuneen oikeuskäytännön mukaan SEUT 267 artiklassa annetaan kansallisille tuomioistuimille rajoittamattomat mahdollisuudet saattaa asia unionin tuomioistuimen käsiteltäväksi, jos ne katsovat, että niiden käsiteltävänä olevassa asiassa on kysymys sellaisten unionin oikeuden säännösten tai määräysten tulkinnasta tai pätevyyden arvioinnista, joita tarvitaan niiden käsiteltäväksi saatetun oikeusriidan ratkaisemisessa (asia C-348/89, Mecanarte, tuomio 27.6.1991, Kok., s., I-3277, 44 kohta ja asia C-173/09, Elchinov, tuomio 5.10.2010, Kok., s. I-8889, 26 kohta).
65
SEUT 267 artiklassa annetaan siten kansallisille tuomioistuimille mahdollisuus tai asetetaan niille tilanteen mukaan velvollisuus pyytää ennakkoratkaisua, jos ne omasta aloitteestaan tai asianosaisten pyynnöstä toteavat, että oikeudenkäyntiasian ratkaisemiseen liittyy artiklan ensimmäisessä kohdassa tarkoitettu seikka (asia C-261/95, Palmisani, tuomio 10.7.1997, Kok., s. I-4025, 20 kohta ja asia C-104/10, Kelly, tuomio 21.7.2011, Kok., s. I-6813, 61 kohta). Näin ollen se, etteivät pääasian asianosaiset ole ennakkoratkaisua pyytäneessä tuomioistuimessa vedonneet unionin oikeuden ongelmaan, ei estä sitä, että kansallinen tuomioistuin voi saattaa asian unionin tuomioistuimen käsiteltäväksi (asia 126/80, Salonia, tuomio 16.6.1981, Kok., s. 1563, Kok. Ep. VI, s. 133, 7 kohta ja asia C-251/11, Huet, tuomio 8.3.2012, 23 kohta).
66
Ennakkoratkaisupyyntö perustuu nimittäin tuomioistuinten väliseen vuoropuheluun, ja sen käynnistyminen riippuu kokonaisuudessaan siitä arvioinnista, jonka kansallinen tuomioistuin tekee mainitun ennakkoratkaisupyynnön merkityksellisyydestä ja tarpeellisuudesta (asia C-210/06, Cartesio, tuomio 16.12.2008, Kok., s. I-9641, 91 kohta ja asia C-137/08, VB Pénzügyi Lízing, tuomio 9.11.2010, Kok., s. I-10847, 29 kohta).
67
Kansallisen prosessioikeuden säännöksen olemassaolo ei myöskään voi saattaa kyseenalaiseksi kansallisten tuomioistuinten mahdollisuutta esittää ennakkoratkaisupyyntö unionin tuomioistuimelle silloin, kun ne eivät ole varmoja, kuten nyt esillä olevassa tapauksessa, unionin oikeuden tulkinnasta (em. asia Elchinov, tuomion 25 kohta ja asia C-396/09, Interedil, tuomio 20.10.2011, Kok., s. I-9915, 35 kohta).
68
Kansallisen oikeuden sääntö, jonka mukaan ylemmän tuomioistuimen arvioinnit ovat muita kansallisia tuomioistuimia sitovia, ei siten voi poistaa viimeksi mainituilta tuomioistuimilta mahdollisuutta saattaa unionin tuomioistuimen käsiteltäviksi unionin oikeuden, johon edellä mainitut ylemmän tuomioistuimen arvioinnit liittyvät, tulkintaa koskevia kysymyksiä. Niillä on näet oltava vapaus saattaa unionin tuomioistuimen käsiteltäväksi aiheelliseksi katsomiaan kysymyksiä, jos ne katsovat, että ylemmän oikeusasteen tuomioistuimen tekemän oikeudellisen arvioinnin takia niiden olisi annettava unionin oikeuden vastainen ratkaisu (asia C-378/08, ERG ym., tuomio 9.3.2010, s. I-1919, 32 kohta ja em. asia Elchinov, tuomion 27 kohta).
69
Tässä vaiheessa on korostettava, että kansallinen tuomioistuin, joka on käyttänyt sille SEUT 267 artiklassa annettua mahdollisuutta, on sidottu pääasian ratkaisussa tulkintaan, jonka unionin tuomioistuin on omaksunut kyseisistä säännöksistä, ja sen on tapauksen niin vaatiessa sivuutettava ylemmän tuomioistuimen arvioinnit, jos se katsoo tämän tulkinnan perusteella, että kyseiset arvioinnit eivät ole unionin oikeuden mukaisia (em. asia Elchinov, tuomion 30 kohta).
70
Edellisissä kohdissa mainitut periaatteet velvoittavat ennakkoratkaisua pyytänyttä tuomioistuinta samalla tavalla myös silloin, kun kyse on asianomaisen jäsenvaltion perustuslakituomioistuimen ilmaisemasta oikeudellisesta kannanotosta pääasian oikeudenkäynnissä, koska täysin vakiintuneen oikeuskäytännön mukaan ei voida hyväksyä sitä, että kansallisen oikeuden säännöt, edes perustuslailliset säännöt, loukkaisivat unionin oikeuden yhtenäisyyttä ja tehokkuutta (asia 11/70, Internationale Handelsgesellschaft, tuomio 17.12.1970, Kok., s. 1125, Kok. Ep. I, s. 501, 3 kohta ja asia C-409/06, Winner Wetten, tuomio 8.9.2010, Kok., s. I-8015, 61 kohta). Unionin tuomioistuin on jo katsonut myös, että näitä periaatteita sovelletaan perustuslakituomioistuimen ja kaikkien muiden kansallisten tuomioistuinten välisissä suhteissa (yhdistetyt asiat C-188/10 ja C-189/10, Melki ja Abdeli, tuomio 22.6.2010, Kok., s. I-5667, 41–45 kohta).
71
Kansallisen oikeuden sääntö, joka velvoittaa Najvyšší súd Slovenskej republikyn noudattamaan Ústavný súd Slovenskej republikyn omaksumaa oikeudellista kantaa, ei siten voi estää ennakkoratkaisupyynnön esittänyttä tuomioistuinta saattamasta unionin tuomioistuimen käsiteltäväksi ennakkoratkaisupyyntöä oikeudenkäynnin missä tahansa vaiheessa, jota se pitää asianmukaisena, eikä myöskään poikkeamasta tarvittaessa niistä Ústavný súd Slovenskej republikyn esittämistä arvioinneista, jotka mahdollisesti osoittautuvat unionin oikeuden vastaisiksi.
72
Lopuksi on todettava, että Najvyšší súd Slovenskej republiky on ylimpänä oikeusasteena myös velvollinen esittämään unionin tuomioistuimelle ennakkoratkaisupyynnön todettuaan, että oikeusriidan asiakysymyksen yhteydessä on ratkaistava sellainen kysymys, jota SEUT 267 artiklan ensimmäisessä kohdassa tarkoitetaan. Se, että asianomaisen jäsenvaltion perustuslakituomioistuimessa voidaan hakea kansallisen tuomioistuimen ratkaisuun muutosta menettelyssä, jossa tutkitaan vain kansallisessa perustuslaissa tai kansainvälisellä sopimuksella taattujen oikeuksien ja vapauksien mahdollinen loukkaaminen, ei nimittäin oikeuta katsomaan, ettei tämä kansallinen tuomioistuin olisi sellainen SEUT 267 artiklan kolmannessa kohdassa tarkoitettu tuomioistuin, jonka ratkaisuihin ei kansallisen lainsäädännön mukaan saa hakea muutosta.
73
Edellä todetun perusteella ensimmäiseen kysymykseen on vastattava, että SEUT 267 artiklaa on tulkittava siten, että ennakkoratkaisupyynnön esittäneen tuomioistuimen kaltainen kansallinen tuomioistuin on velvollinen omasta aloitteestaan saattamaan ennakkoratkaisupyynnön unionin tuomioistuimen käsiteltäväksi silloinkin, kun asia on sen uudelleen ratkaistavana asianomaisen jäsenvaltion perustuslakituomioistuimen kumottua sen ensimmäisen ratkaisun ja kun sen on kansallisen oikeuden säännön mukaan noudatettava asian ratkaisemisessa perustuslakituomioistuimen omaksumaa oikeudellista kantaa.
Toinen kysymys
74
Toisella kysymyksellään ennakkoratkaisua pyytänyt tuomioistuin tiedustelee lähinnä, onko direktiiviä 96/61 tulkittava siten, että direktiivissä vaaditaan, että yleisöllä, jota asia koskee, on oltava kaatopaikkaa koskevan lupamenettelyn alusta alkaen mahdollisuus tutustua tämän laitoksen sijoittamista koskevaan maankäyttöpäätökseen. Kyseinen tuomioistuin tarkastelee myös kysymystä siitä, voidaanko kieltäytyminen tämän päätöksen saattamisesta saataville perustella vetoamalla liikesalaisuuteen, jonka suojan piiriin päätöksessä olevien tietojen väitetään kuuluvan, tai voidaanko asia ainakin korjata siten, että yleisölle, jota asia koskee, annetaan tilaisuus tutustua kyseiseen päätökseen hallinnollisen muutoksenhakumenettelyn aikana.
75
Aluksi on todettava, että ennakkoratkaisupyynnöstä ilmenee, että pääasian oikeudenkäynnin kohteena oleva laitos on kaatopaikka, johon tuodaan enemmän kuin 10 tonnia jätettä päivässä tai jonka kokonaiskapasiteetti on enemmän kuin 25000 tonnia jätettä. Näin ollen laitos kuuluu direktiivin 96/61 soveltamisalaan siten kuin se on määritelty direktiivin 1 artiklassa luettuna yhdessä sen liitteessä I olevan 5.4 kohdan kanssa.
76
Kyseisen direktiivin 15 artiklassa säädetään yleisön, jota asia koskee, osallistumisesta menettelyyn, joka koskee luvan myöntämistä uusia laitoksia varten, ja täsmennetään, että tämä osallistuminen tapahtuu saman direktiivin liitteessä V säädetyllä tavalla. Liitteessä V edellytetään, että yleisölle ilmoitetaan muun muassa yksityiskohtaiset tiedot toimivaltaisista viranomaisista, joilta voi saada asiaa koskevia tietoja, sekä se, milloin ja missä nämä tiedot annetaan yleisön saataville.
77
Näitä säännöksiä yleisön osallistumisesta on tulkittava niiden Århusin yleissopimuksen tavoitteiden valossa ja ne huomioon ottaen, joiden kanssa unionin lainsäädäntö on saatettava ”asianmukaisesti yhdenmukaiseksi” direktiivin 2003/35, jolla direktiiviä 96/61 on osittain muutettu, johdanto-osan viidennessä perustelukappaleessa todetulla tavalla (asia C-115/09, Bund für Umwelt und Naturschutz Deutschland, Landesverband Nordrhein-Westfalen, tuomio 12.5.2011, Kok., s. I-3673, 41 kohta). Mainitun yleissopimuksen 6 artiklan 6 kappaleessa puolestaan määrätään, että yleisöllä, jota asia koskee, on oltava mahdollisuus tutkia kaikki päätöksentekoon liittyvät tiedot asiassa, joka koskee luvan myöntämistä saman yleissopimuksen liitteessä I mainittuihin toimintoihin, joihin kuuluvat muun muassa kaatopaikat, joihin tuodaan enemmän kuin 10 tonnia jätettä päivässä tai joiden kokonaiskapasiteetti on enemmän kuin 25000 tonnia jätettä.
78
Yleisöllä, jota direktiivissä 96/61 säädetty lupamenettely koskee, on siten oltava lähtökohtaisesti mahdollisuus tutustua kaikkiin tähän menettelyyn liittyviin tietoihin.
79
Ennakkoratkaisupyynnöstä ja unionin tuomioistuimelle toimitetusta asiakirja-aineistosta ilmenee, että pääasian oikeudenkäynnin kohteena olevan laitoksen sijoittamisesta tehty maankäyttöpäätös on yksi niistä toimenpiteistä, joihin tälle laitokselle myönnettävää lupaa koskeva lopullinen päätös perustuu, ja että siihen sisältyy tietoja hankkeen ympäristövaikutuksista, toiminnan harjoittajalle näiden vaikutusten rajoittamiseksi asetetuista ehdoista, maankäyttöä koskevan päätösmenettelyn osapuolten esittämistä huomautuksista sekä niistä syistä, joiden perusteella toimivaltainen viranomainen on päätynyt tämän maankäyttöpäätöksen tekemistä koskeviin valintoihinsa. Myös voimassa olevat kansalliset oikeussäännöt edellyttävät, että päätös on liitettävä toimivaltaiselle viranomaiselle osoitettuun lupahakemukseen. Tästä seuraa, että kyseisen maankäyttöpäätöksen on katsottava sisältävän direktiivin 96/61 liitteessä V tarkoitettuja asiaan liittyviä tietoja ja että yleisön, jota asia koskee, on sen vuoksi lähtökohtaisesti voitava tutustua siihen kyseisen laitoksen toimilupaa koskevan menettelyn aikana.
80
Direktiivin 96/61 15 artiklan 4 kohdasta johtuu kuitenkin, että yleisön, jota asia koskee, osallistumista voidaan rajoittaa direktiivin 90/313 3 artiklan 2 ja 3 kohdassa olevilla rajoituksilla. Pääasian oikeudenkäynnin kohteena olevien tosiseikkojen ajankohtana direktiivi 90/313 oli kuitenkin kumottu ja korvattu direktiivillä 2003/4. Kun otetaan huomioon viimeksi mainitun direktiivin liitteenä oleva vastaavuustaulukko, velvollisuus saattaa unionin lainsäädäntö yhdenmukaiseksi Århusin yleissopimuksen kanssa sekä direktiivin 96/61 15 artiklan sanamuoto, sellaisena kuin se on hyväksytty kodifioitaessa tämä direktiivi myöhemmin ympäristön pilaantumisen ehkäisemisen ja vähentämisen yhtenäistämiseksi 15.1.2008 annetulla Euroopan parlamentin ja neuvoston direktiivillä 2008/1/EY (EUVL L 24, s. 8), direktiivin 96/61 15 artiklan 4 kohtaa on tulkittava siten, että siinä viitataan direktiivin 2003/4 4 artiklan 1, 2 ja 4 kohdassa oleviin rajoituksiin.
81
Kyseisen 4 artiklan 2 kohdan ensimmäisen alakohdan d alakohdassa säädetään, että jäsenvaltiot voivat säätää tietojensaantipyynnön hylkäämisestä siinä tapauksessa, että tietojen ilmaiseminen vaikuttaisi haitallisesti kaupallisten tai teollisten tietojen luottamuksellisuuteen, jos kansallisessa tai unionin oikeudessa säädetään tällaisesta salassapidosta oikeutetun taloudellisen edun suojelemiseksi.
82
Kun kuitenkin otetaan huomioon erityisesti direktiivissä 96/61 tarkoitettujen erilaisten toimintojen sijoituspaikkojen suuri merkitys ja kuten tämän tuomion 79 kohdasta ilmenee, tämä ei voi koskea päätöstä, jolla viranomainen antaa maankäyttöä koskevien sääntöjen mukaisesti sijoitusluvan kyseisen direktiivin soveltamisalaan kuuluvaa laitosta varten.
83
Siinäkin tapauksessa, ettei pidettäisi mahdottomana, että jotkin maankäyttöpäätöksen perusteluihin sisältyvät seikat voisivat poikkeuksellisesti sisältää luottamuksellisia kaupallisia tai teollisia tietoja, nyt käsiteltävässä asiassa on selvää, että sellaisten tietojen luottamuksellisuuden suojaa on käytetty direktiivin 2003/4 4 artiklan 4 kohdan vastaisesti keinona estää yleisöä, jota asia koskee, tutustumasta pääasian oikeudenkäynnin kohteena olevan laitoksen sijoittamista koskevaan maankäyttöpäätökseen tai edes sen joihinkin osiin.
84
Tästä seuraa, että kieltäytymistä pääasian oikeudenkäynnin kohteena olevan laitoksen sijoittamista koskevan maankäyttöpäätöksen saattamisesta yleisön, jota asia koskee, saataville ensimmäisen asteen hallintomenettelyssä ei ole voitu perustella direktiivin 96/61 15 artiklan 4 kohdassa ilmaistulla poikkeuksella. Ennakkoratkaisua pyytänyt tuomioistuin tarvitsee sen vuoksi tiedon siitä, onko yleisölle, jota asia koskee, hallinnollisen muutoksenhakumenettelyn aikana annettu mahdollisuus kyseiseen päätökseen tutustumiseen riittävä toimenpide ensimmäisen asteen hallintomenettelyssä tapahtuneen menettelyvirheen ja siten direktiivin 96/61 15 artiklan rikkomisen korjaamiseksi.
85
Kun tällä alalla ei ole unionin oikeudessa vahvistettuja sääntöjä, kunkin jäsenvaltion asiana on sisäisessä oikeusjärjestyksessään antaa muutoksenhakua koskevat menettelysäännöt sellaisia oikeussuojakeinoja varten, joilla pyritään turvaamaan unionin oikeuteen perustuvat yksityisten oikeudet, kuitenkin siten, että nämä menettelysäännöt eivät saa olla epäedullisempia kuin ne, jotka koskevat samankaltaisia luonteeltaan jäsenvaltion sisäisiä oikeussuojakeinoja (vastaavuusperiaate), eivätkä ne saa olla sellaisia, että unionin oikeusjärjestyksessä vahvistettujen oikeuksien käyttäminen on käytännössä mahdotonta tai suhteettoman vaikeaa (tehokkuusperiaate) (asia C-312/93, Peterbroeck, tuomio 14.12.1995, Kok., s. I-4599, 12 kohta ja asia C-378/10, VALE Építési, tuomio 12.7.2012, 48 kohta oikeuskäytäntöviittauksineen).
86
Vastaavuusperiaate edellyttää, että kaikkia oikeussuojakeinoihin sovellettavia sääntöjä sovelletaan samalla tavalla sekä unionin oikeuden rikkomiseen perustuviin oikeussuojakeinoihin että jäsenvaltion kansallisen oikeuden rikkomiseen perustuviin oikeussuojakeinoihin (ks. mm. asia C-591/10, Littlewoods Retail ym., tuomio 19.7.2012, 31 kohta ja asia C-249/11, Byankov, tuomio 4.10.2012, 70 kohta). Kansallisen tuomioistuimen on siten tutkittava, voidaanko vastaavanlaiset kansallisen oikeuden soveltamisessa tapahtuneet menettelyvirheet korjata hallinnollisen muutoksenhakumenettelyn aikana.
87
Tehokkuusperiaatteesta on puolestaan todettava, että vaikka unionin oikeuden vastaista ei ole se, että kansalliset sovellettavat säännökset sallivat tietyissä tapauksissa unionin oikeuden vastaisten menettelyjen tai toimenpiteiden korjaamisen, tällaisen mahdollisuuden edellytyksenä on oltava se, ettei se tarjoa asianomaisille tilaisuutta kiertää unionin sääntöjä tai vapauta niitä niiden soveltamisesta ja että se pysyy poikkeuksellisena (asia C-215/06, komissio v. Irlanti, tuomio 3.7.2008, Kok., s. I-4911, 57 kohta).
88
Tältä osin on korostettava, että direktiivin 96/61 15 artiklassa edellytetään, että jäsenvaltiot antavat yleisölle, jota asia koskee, riittävän ajoissa todellisen mahdollisuuden osallistua luvan myöntämistä koskevaan menettelyyn. Tätä säännöstä on tulkittava ottaen huomioon saman direktiivin johdanto-osan 23 perustelukappale, jonka mukaan yleisöllä on oltava oikeus ennen päätöksen tekoa saada tietoa uusien laitosten lupahakemuksista, sekä Århusin yleissopimuksen 6 artikla, jossa määrätään yhtäältä, että yleisön on voitava osallistua jo menettelyn alkuvaiheessa, kun kaikki vaihtoehdot ja ratkaisut ovat avoimia ja kun yleisö voi osallistua menettelyyn tehokkaasti, ja toisaalta, että yleisön on voitava tutustua asiaan liittyviin tietoihin heti, kun ne ovat saatavissa. Tästä seuraa, että yleisöllä, jota asia koskee, on jo ensimmäisen asteen hallintomenettelyssä ennen ensimmäisen päätöksen tekemistä oltava käytettävissään kaikki asiaan vaikuttavat tiedot siinä laajuudessa kuin nämä tiedot ovat saatavissa menettelyn kyseisen vaiheen ajankohtana.
89
Siltä osin kuin asiassa on kyse siitä, onko tehokkuusperiaate esteenä sille, että menettelyvirhe korjataan muutoksenhakumenettelyssä asettamalla yleisön saataville asiaan liittyvät asiakirjat, joihin tutustuminen ei ole ollut mahdollista ensimmäisen asteen hallintomenettelyssä, ennakkoratkaisua pyytäneen tuomioistuimen toimittamista tiedoista ilmenee, että muutoksenhakuasteena toimivalla hallintoviranomaisella on sovellettavan kansallisen lainsäädännön mukaan toimivalta muuttaa ensimmäisessä asteessa tehtyä hallintopäätöstä. Ennakkoratkaisua pyytäneen tuomioistuimen on kuitenkin tutkittava yhtäältä, ovatko kaikki vaihtoehdot ja ratkaisut vielä hallinnollisessa muutoksenhakumenettelyssä avoimia siten kuin direktiivin 96/61 15 artiklan 1 kohdassa sitä Århusin yleissopimuksen 6 artiklan 4 kappaleen valossa tulkittaessa tarkoitetaan, ja toisaalta, antaako menettelyvirheen korjaaminen antamalla yleisölle, jota asia koskee, menettelyn tässä vaiheessa tilaisuus tutustua asiaan vaikuttaviin asiakirjoihin kyseiselle yleisölle todellisen mahdollisuuden vaikuttaa päätöksentekomenettelyn lopputulokseen.
90
Tästä seuraa, ettei tehokkuusperiaate estä sitä, että ensimmäisen asteen hallintomenettelyssä tapahtunut perusteeton kieltäytyminen pääasian oikeudenkäynnin kohteena olevan maankäyttöpäätöksen saattamisesta yleisön, jota asia koskee, saataville voidaan korjata hallinnollisessa muutoksenhakumenettelyssä, kunhan kaikki vaihtoehdot ja ratkaisut ovat vielä avoimia ja menettelyvirheen korjaaminen menettelyn tässä vaiheessa antaa yleisölle, jota asia koskee, vielä todellisen mahdollisuuden vaikuttaa päätöksentekomenettelyn lopputulokseen, ja näiden seikkojen tutkiminen on kansallisen tuomioistuimen tehtävä.
91
Näin ollen toiseen kysymykseen on vastattava, että direktiiviä 96/61 on tulkittava siten, että
direktiivissä edellytetään, että yleisöllä, jota asia koskee, on mahdollisuus tutustua pääasian oikeudenkäynnin kohteena olevan kaltaiseen maankäyttöpäätökseen jo asianomaista laitosta varten myönnettävää lupaa koskevan menettelyn alussa
direktiivissä ei sallita, että toimivaltaiset kansalliset viranomaiset epäävät yleisöltä, jota asia koskee, mahdollisuuden tutustua tällaiseen päätökseen vetoamalla kansallisessa tai unionin oikeudessa säädettyyn kaupallisten tai teollisten tietojen luottamuksellisuuteen suojatakseen oikeutettua taloudellista etua
direktiivissä ei estetä sitä, että ensimmäisen asteen hallintomenettelyssä tapahtunut perusteeton kieltäytyminen pääasian oikeudenkäynnin kohteena olevan kaltaisen maankäyttöpäätöksen saattamisesta yleisön, jota asia koskee, saataville voidaan korjata hallinnollisessa muutoksenhakumenettelyssä, kunhan kaikki vaihtoehdot ja ratkaisut ovat vielä avoimia ja menettelyvirheen korjaaminen menettelyn tässä vaiheessa antaa yleisölle, jota asia koskee, vielä todellisen mahdollisuuden vaikuttaa päätöksentekomenettelyn lopputulokseen, ja näiden seikkojen tutkiminen on kansallisen tuomioistuimen tehtävä.
Kolmas kysymys
92
Kolmannella kysymyksellään ennakkoratkaisua pyytänyt tuomioistuin tiedustelee lähinnä, onko direktiiviä 85/337 tulkittava siten, että se on esteenä sille, että hankkeen ympäristövaikutusten arviointia koskevan lausunnon voimassaoloaikaa voidaan laillisesti pidentää useita vuosia tämän lausunnon antamisesta, ja edellytetäänkö direktiivissä sitä, että kyseisen hankkeen ympäristövaikutukset siinä tapauksessa arvioidaan uudelleen.
93
Tältä osin inšpekcia sekä Slovakian ja Tšekin hallitukset katsovat, ettei ennakkoratkaisua pyytäneen tuomioistuimen tarkoittama tilanne kuulu direktiivin 85/337 ajalliseen soveltamisalaan.
94
Vakiintuneen oikeuskäytännön mukaan periaatetta, jonka mukaan hankkeista, joilla voi olla merkittäviä ympäristövaikutuksia, on tehtävä ympäristövaikutusten arviointi, ei sovelleta silloin, kun hanketta koskeva lupahakemus on virallisesti jätetty ennen direktiivin 85/337 täytäntöönpanon määräajan päättymistä (asia C-431/92, komissio v. Saksa, tuomio 11.8.1995, Kok., s. I-2189, 29 ja 32 kohta sekä asia C-81/96, Gedeputeerde Staten van Noord-Holland, tuomio 18.6.1998, Kok., s. I-3923, 23 kohta).
95
Tätä direktiiviä nimittäin sovelletaan useimmiten tietyn merkityksen omaaviin hankkeisiin, joiden toteuttaminen kestää usein pitkään. Näin ollen ei ole asianmukaista, että menettelyt, jotka jo kansallisestikin ovat monitahoisia, vaikeutuvat ja viivästyvät sen vuoksi, että niille on kyseisessä direktiivissä asetettu erityisiä edellytyksiä, ja että näin vaikutetaan jo syntyneisiin tilanteisiin (em. asia Gedeputeerde Staten van Noord-Holland, tuomion 24 kohta).
96
Käsiteltävässä asiassa unionin tuomioistuimelle toimitetusta asiakirja-aineistosta ilmenee, että toiminnanharjoittaja on aloittanut toimenpiteensä luvan saamiseksi pääasian oikeudenkäynnin kohteena olevan kaatopaikkahankkeen toteuttamista varten 16.12.1998 pyytämällä kyseisen hankkeen ympäristövaikutusten arviointia. Tšekin tasavallan, Viron tasavallan, Kyproksen tasavallan, Latvian tasavallan, Liettuan tasavallan, Unkarin tasavallan, Maltan tasavallan, Puolan tasavallan, Slovenian tasavallan ja Slovakian tasavallan liittymisehdoista ja niiden sopimusten mukautuksista, joihin Euroopan unioni perustuu, tehdyn asiakirjan (EUVL 2003, L 236, s. 33) 2 artiklasta puolestaan johtuu, että Slovakian tasavallan on ollut pantava direktiivi 85/337 täytäntöön siitä päivästä lähtien, jona kyseinen jäsenvaltio on liittynyt unioniin, eli 1.5.2004.
97
On kuitenkin todettava, että Slovakian viranomaisten myöntämä lupa pääasian oikeudenkäynnin kohteena olevan kaatopaikan toteuttamiseen on edellyttänyt kolmea eri menettelyä, joista jokaisen lopussa on tehty päätös.
98
Kahteen ensiksi mainittuun menettelyyn liittyvät toiminnanharjoittajan hakemukset on jätetty 16.12.1998 ja 7.8.2002 eli ennen direktiivin 85/337 täytäntöönpanon määräajan päättymistä. Yhtenäistä lupaa koskeva hakemus on sen sijaan tehty 25.9.2007 eli kyseisen määräajan päättymisen jälkeen. Tämän vuoksi on määritettävä, voidaanko kahden ensiksi mainitun hakemuksen jättämisen katsoa merkitsevän lupamenettelyn virallista aloittamista tämän tuomion 94 kohdassa mainitussa oikeuskäytännössä tarkoitetulla tavalla.
99
Tätä varten on aluksi todettava, että menettelyn kahdessa ensimmäisessä vaiheessa esitetyt hakemukset eivät ole sekoitettavissa sellaisiin epävirallisiin yhteydenottoihin, jotka eivät voisi olla osoituksena lupamenettelyn virallisesta aloittamisesta (ks. vastaavasti em. asia komissio v. Saksa, tuomion 32 kohta).
100
Tämän jälkeen on korostettava, että vuonna 1999 päättynyt ympäristövaikutusten arviointi tehtiin yhtenäistä lupaa koskevan menettelyn kohteena olevan kaatopaikkahankkeen toteuttamisen mahdollistamiseksi. Menettelyn jatko ja erityisesti rakennusluvan myöntäminen perustuu tähän arviointiin. Kuten julkisasiamies on ratkaisuehdotuksensa 115 kohdassa todennut, se seikka, että Slovakian oikeuden mukaan ympäristövaikutusten arviointi tehdään erillään varsinaisesta lupamenettelystä, ei voi laajentaa direktiivin 85/337 ajallista soveltamisalaa.
101
Tämän tuomion 79 kohtaan sisältyvistä toteamuksista ilmenee myös, että pääasian oikeudenkäynnin kohteena olevan kaatopaikan sijoittamista koskeva maankäyttöpäätös on välttämätön välivaihe, jotta toiminnanharjoittaja voisi saada luvan kyseessä olevan kaatopaikkahankkeen toteuttamiseen. Lisäksi kyseisessä päätöksessä asetetaan tiettyjä ehtoja, joita toiminnanharjoittajan on noudatettava hankkeensa toteuttamisessa.
102
Erästä samankaltaista menettelyä tutkittaessa oikeuskäytännössä on katsottu, että ympäristövaikutusten arviointia edellyttävän direktiivin ajallisen soveltamisalan määrittämisperusteena oli käytettävä ajankohtaa, jolloin hanke virallisesti esiteltiin, sillä hankkeen tutkimisen eri vaiheet liittyvät toisiinsa siten, että ne yhdessä muodostavat monitahoisen tapahtuman (asia C-209/04, komissio v. Itävalta, tuomio 23.3.2006, Kok., s. I-2755, 58 kohta).
103
Lopuksi on todettava, että vakiintuneesta oikeuskäytännöstä ilmenee, että direktiivissä 85/337 tarkoitettu lupa voi muodostua useiden erillisten päätösten yhdistelmästä, jos siihen kansalliseen menettelyyn, joka oikeuttaa hankkeen toteuttajan ryhtymään hankkeen toteuttamiseen, sisältyy useita peräkkäisiä vaiheita (ks. vastaavasti asia C-201/02, Wells, tuomio 7.1.2004, Kok., s. I-723, 52 kohta ja asia C-508/03, komissio v. Yhdistynyt kuningaskunta, tuomio 4.5.2006, Kok., s. I-3969, 102 kohta). Tästä seuraa, että tällaisessa tapauksessa hanketta koskevan lupahakemuksen virallisena tekemispäivänä on pidettävä sitä päivää, jona hankkeen toteuttaja on tehnyt hakemuksen menettelyn ensimmäisen vaiheen käynnistämiseksi.
104
Edellä todetusta seuraa, että pääasian oikeudenkäynnin kohteena olevaa kaatopaikkahanketta koskevan lupahakemuksen virallinen tekemispäivä on ollut ennen direktiivin 85/337 täytäntöönpanon määräajan päättymistä. Näin ollen tästä direktiivistä johtuvia velvoitteita ei sovelleta tähän hankkeeseen, joten kolmanteen kysymykseen ei ole tarpeen vastata.
Neljäs kysymys
105
Neljännellä kysymyksellään ennakkoratkaisua pyytänyt tuomioistuin tiedustelee lähinnä, onko direktiivin 96/61 1 ja 15 a artiklaa luettuina yhdessä Århusin yleissopimuksen 6 ja 9 artiklan kanssa tulkittava siten, että yleisöön, jota asia koskee, kuuluvilla henkilöillä on oltava tämän direktiivin 15 a artiklassa säädetyssä menettelyssä oikeus pyytää tuomioistuinta tai muuta lailla perustettua riippumatonta ja puolueetonta elintä määräämään turvaamistoimista, joilla tilapäisesti keskeytetään kyseisen direktiivin 4 artiklassa tarkoitetun luvan soveltaminen ennen asiassa annettavaa lopullista ratkaisua.
106
Jäsenvaltioilla on menettelyllisen itsemääräämisoikeuden perusteella harkintavaltaa Århusin yleissopimuksen 9 artiklan ja direktiivin 96/61 15 a artiklan täytäntöönpanossa edellyttäen, että vastaavuus- ja tehokkuusperiaatteita noudatetaan. Niiden asiana on erityisesti määrittää tuomioistuin tai muu lailla perustettu riippumaton ja puolueeton elin, joka on toimivaltainen tutkimaan kyseisen määräyksen ja säännöksen mukaiset oikeussuojakeinot, ja antaa niitä koskevat menettelysäännöt, kunhan edellä mainittua määräystä ja säännöstä noudatetaan (ks. analogisesti yhdistetyt asiat C-128/09-C-131/09, C-134/09 ja C-135/09, Boxus ym., tuomio 18.10.2011, Kok., s. I-9711, 52 kohta).
107
Lisäksi vakiintuneesta oikeuskäytännöstä johtuu, että unionin oikeuden soveltamisalaan kuuluvaa oikeudenkäyntiasiaa käsittelevän kansallisen tuomioistuimen on voitava määrätä turvaamistoimista sellaisen myöhemmän tuomioistuinratkaisun täyden tehokkuuden turvaamiseksi, joka koskee unionin oikeuteen perustuvien oikeuksien olemassaoloa (asia C-213/89, Factortame ym., tuomio 19.6.1990, Kok., s. I-2433, Kok. Ep. X, s. 453, 21 kohta ja asia C-432/05, Unibet, tuomio 13.3.2007, Kok., s. I-2271, 67 kohta).
108
Lisäksi on syytä todeta, että direktiivin 96/61 15 a artiklassa säädettyä muutoksenhakuoikeutta on tulkittava tämän direktiivin tavoitteen mukaisesti. Oikeuskäytännössä on jo katsottu, että direktiivin 96/61 tarkoitus, joka määritellään sen 1 artiklassa, on pilaantumisen ehkäisemisen ja vähentämisen yhtenäistäminen toteuttamalla toimenpiteitä sen liitteessä I mainitusta toiminnasta aiheutuvien ilmaan, veteen ja maaperään kulkeutuvien päästöjen ehkäisemiseksi tai vähentämiseksi ympäristönsuojelun korkean tason saavuttamiseksi (asia C-473/07, Association nationale pour la protection des eaux et rivières ja OABA, tuomio 22.1.2009, Kok., s. I-319, 25 kohta ja asia C-585/10, Møller, tuomio 15.12.2011, Kok., s. I-13407, 29 kohta).
109
Direktiivin 96/61 15 a artiklassa säädettyä muutoksenhakuoikeutta käyttämällä ei kuitenkaan olisi mahdollista torjua tehokkaasti kyseistä pilaantumista, jollei olisi mahdollista estää sitä, että laitos, jota varten lupa saattaa olla myönnetty tämän direktiivin vastaisesti, jatkaa toimintaansa siihen asti, kunnes kysymys luvan laillisuudesta on lopullisesti ratkaistu. Tästä seuraa, että kyseisessä 15 a artiklassa säädetyn muutoksenhakuoikeuden tehokkuuden turvaaminen edellyttää, että yleisöön, jota asia koskee, kuuluvilla henkilöillä on oikeus pyytää tuomioistuinta tai muuta lailla perustettua riippumatonta ja puolueetonta elintä määräämään turvaamistoimista, joihin voi tapauksen mukaan kuulua riitautetun luvan soveltamisen tilapäinen keskeyttäminen.
110
Edellä todetun perusteella neljänteen kysymykseen on vastattava, että direktiivin 96/61 15 a artiklaa on tulkittava siten, että yleisöön, jota asia koskee, kuuluvilla henkilöillä on oltava tässä säännöksessä säädetyssä menettelyssä oikeus pyytää tuomioistuinta tai muuta lailla perustettua riippumatonta ja puolueetonta elintä määräämään turvaamistoimista, joilla tilapäisesti keskeytetään kyseisen direktiivin 4 artiklassa tarkoitetun luvan soveltaminen ennen asiassa annettavaa lopullista ratkaisua.
Viides kysymys
111
Viidennellä kysymyksellään ennakkoratkaisua pyytänyt tuomioistuin tiedustelee lähinnä, voiko direktiivin 96/61 15 a artiklasta sekä Århusin yleissopimuksen 9 artiklan 2 ja 4 kappaleesta johtuvien velvoitteiden täyttämistä koskevassa kansallisessa menettelyssä tehty kansallisen tuomioistuimen ratkaisu, jolla kyseisen direktiivin säännösten vastaisesti myönnetty lupa on kumottu, merkitä perusteetonta puuttumista toiminnanharjoittajalle kuuluvaan, Euroopan unionin perusoikeuskirjan 17 artiklassa taattuun omaisuudensuojaan.
Asia C‑80/12
Felixstowe Dock and Railway Company Ltd,
Savers Health and Beauty Ltd,
Walton Container Terminal Ltd,
WPCS (UK) Finance Ltd,
AS Watson Card Services (UK) Ltd,
Hutchison Whampoa (Europe) Ltd,
Kruidvat UK Ltd ja
Superdrug Stores plc
vastaan
The Commissioners for Her Majesty’s Revenue and Customs
(Ennakkoratkaisupyyntö – First-Tier Tribunal (Tax Chamber) (Yhdistynyt kuningaskunta))
”EY 43 ja EY 48 artiklan tulkinta — Sijoittautumisvapaus — Verolainsäädäntö — Yhteisövero — Veronhuojennus — Konsernin sisäinen tappiontasaus yhtymän pyynnöstä (yhtymän sisäinen tappiontasaus) — Jäsenvaltion lainsäädäntö, jossa kielletään tappioiden siirtäminen jäsenvaltion alueella yhdeltä yhtymään kuuluvalta yhtiöltä toiselle yhtiölle, joka kuuluu konserniin, jonka jäsenenä yhteyden muodostava ja samaan yhtymään kuuluva yhtiö myös on — Yhteyden muodostavan yhtiön asuinpaikkaa koskeva edellytys — Syrjintä kotipaikan perusteella — Kolmannessa maassa asuva ylimmän tason emoyhtiö — Tilanne, jossa konsernisuhteissa on mukana kolmansien maiden yhtiöitä”
I Johdanto
1.
Yhdistyneessä kuningaskunnassa yhtiö voi siirtää verotuksessa tappioitaan toiselle yhtiölle, johon se on tietynlaisessa yhtiösuhteessa. Nyt esillä olevassa, First-Tier Tribunalin (Tax Chamber) ennakkoratkaisupyynnössä on ensisijaisesti kyse siitä, onko Euroopan unionin oikeuden perusteella kyse sijoittautumisvapauden rajoituksesta, jos tappioiden siirtäminen ei ole mahdollista silloin, kun yhtiö, joka muodostaa yhteyden i) tappiot siirtävän yhtiön ja ii) tappiot vastaanottavan yhtiön välillä, asuu toisessa jäsenvaltiossa. Kansallinen tuomioistuin haluaa myös tietää, onko tilanne unionin oikeuden perusteella erilainen silloin, kun yhtiöiden välinen yhteys muodostuu kolmansissa maissa asuvista yhtiöistä.
2.
Yhdistyneessä kuningaskunnassa konsernin sisäistä tappiontasausta (group relief) koskeva verojärjestelmä sallii tappioiden siirtämisen konserniin ( 2 ) ja/tai yhtymään (ts. konsortioon) ( 3 ) kuuluvien yhtiöiden kesken ja mahdollistaa siten tappioiden optimaalisen hyödyntämisen verotuksessa johtamatta silti konsernin tai yhtymän verotuksen konsolidointiin siten, että niitä kohdeltaisiin yhtenä taloudellisena yksikkönä. ( 4 )
3.
Unionin tuomioistuimen tarkasteltavana on jälleen kysymys siitä, onko tiettyjen verovelvollisten sulkeminen Yhdistyneessä kuningaskunnassa sovellettavan, konsernin sisäistä tappiontasausta koskevan verojärjestelmän ulkopuolelle yhteensopivaa sijoittautumisvapauden kanssa. Asiassa ICI sulkeminen tappiontasausjärjestelmän ulkopuolelle koski pääosin ulkomaisia tytäryhtiöitä hallinnoivia kotimaisia holdingyhtiöitä, asiassa Marks & Spencer se koski ulkomaisia tytäryhtiöitä ja asiassa Philips Electronics UK se koski toisessa jäsenvaltiossa asuvan yhtiön kiinteää toimipaikkaa Yhdistyneessä kuningaskunnassa. ( 5 )
4.
Esillä olevassa asiassa vaikuttaisi ensi näkemältä uudelta se, että konsernisuhteessa on mukana kolmansien maiden yhtiöitä ja että ylimmän tason emoyhtiö ( 6 ) asuu kolmannessa maassa. Tämä seikka ei kuitenkaan välttämättä ole viime kädessä ratkaiseva, kun nyt arvioidaan Yhdistyneen kuningaskunnan lainsäädännön yhdenmukaisuutta unionin oikeuden kanssa.
5.
Lisäksi se, koskettaako kysymys unionin oikeutta, riippuu osittain siitä tosiseikkoihin liittyvästä lähtökohdasta, että Yhdistyneessä kuningaskunnassa on tavanomaisena käytäntönä yleensä maksaa vastiketta siirrettäessä tappioita yhtiöiden kesken. Näin on siksi, että esillä oleva asia perustuu siihen olettamukseen, että siirtävälle yhtiölle aiheutuu haittaa, jos se ei voi siirtää tappioitaan vastaanottaville yhtiöille vastiketta vastaan. Tällaista taloudellista haittaa aiheutuu ainoastaan silloin, kun siirtävälle yhtiölle aiheutuu kassatilanteeseen kohdistuva haitta siksi, että se ei pysty muuttamaan tappioitaan saatavaksi välittömästi joutumatta odottamaan myöhempiä tilikausia. Jos tappioiden siirtäminen kuitenkin tapahtuisi vastikkeetta, Yhdistyneen kuningaskunnan lainsäädännöstä mahdollisesti johtuva haitta näkyisi ainoastaan konsernitasolla eikä siirtävän yhtiön tasolla.
II Kansallinen lainsäädäntö, tosiseikat, asian käsittelyn vaiheet ja ennakkoratkaisukysymykset
A Yhdistyneen kuningaskunnan lainsäädäntö
6.
Pääasiassa sovellettavat kansalliset säännökset sisältyvät vuoden 1988 tulo- ja yhteisöverolakiin (Income and Corporation Taxes Act 1988, jäljempänä ICTA).
7.
Konserni määritellään ICTA:n 413 §:n 3 momentissa näin: kahden yhtiön katsotaan kuuluvan konserniin, jos toinen niistä on toisen 75-prosenttisesti omistama tytäryhtiö tai jos ne kumpikin ovat kolmannen yhtiön 75-prosenttisesti omistamia tytäryhtiöitä.
8.
ICTA:ssa säädetään kahdesta erityyppisestä konsernin sisäisestä tappiontasauksesta: konsernin sisäinen tappiontasaus konsernin pyynnöstä (mistä oli kyse asiassa Marks & Spencer) ja konsernin sisäinen tappiontasaus yhtymän pyynnöstä (ns. yhtymän sisäinen tappiontasaus) (josta oli kyse asioissa ICI ja Philips Electronics UK samoin kuin nyt esillä olevassa asiassa).
9.
ICTA:n 402 §:n mukaan yhtiö (jäljempänä siirtävä yhtiö) voi siirtää liiketoiminnan tappion perusteella myönnettävän veronhuojennuksen tai muun yhteisöverotuksessa vähennyskelpoisen erän, joka voidaan toisen yhtiön (jäljempänä vastaanottava yhtiö) pyynnöstä myöntää vastaanottavalle yhtiölle niin kutsuttuun konsernin sisäiseen tappiontasaukseen perustuvana yhteisöveron huojennuksena. Kyseisen pykälän 3 momentissa säädetään, että yhtymän esittäessä pyynnön voidaan konsernin sisäinen tappiontasaus sallia myös silloin, kun on kyse siirtävästä yhtiöstä ja vastaanottavasta yhtiöstä muun muassa siinä tapauksessa, että yhtiöistä yksi on konsernin jäsen ja toinen yhtymän omistama ja kolmas yhtiö on sekä konsernin että yhtymän jäsen.
10.
ICTA:n 402 §:n 3A momentin mukaan voidaan konsernin sisäinen tappiontasaus myöntää ainoastaan, mikäli sekä siirtävä yhtiö että vastaanottava yhtiö täyttävät kyseisen pykälän 3B momentissa säädetyn edellytyksen siitä, että yhtiö asuu Yhdistyneessä kuningaskunnassa tai on ulkomailla asuva yhtiö, joka harjoittaa liiketoimintaa Yhdistyneessä kuningaskunnassa kiinteästä toimipaikasta.
11.
ICTA:n 406 §:n 1 momentti sisältää kolme määritelmää. ”Yhteyden muodostavalla yhtiöllä” tarkoitetaan yhtiötä, joka on yhtymän jäsen ja myös konsernin jäsen. ”Yhtymään kuuluvalla yhtiöllä” tarkoitetaan, suhteessa yhteyden muodostavaan yhtiöön, yhtiötä, jonka omistaa yhtymä, jonka jäsen yhteyden muodostava yhtiö on. ”Konsernin jäsenellä” tarkoitetaan, suhteessa yhteyden muodostavaan yhtiöön, yhtiötä, joka on sen konsernin jäsen, jonka jäsen myös yhteyden muodostava yhtiö on, mutta joka ei itse ole sen yhtymän jäsen, jonka jäsen yhteyden muodostava yhtiö on.
12.
ICTA:n 406 §:n 2 momentissa säädetään, että ”silloin kun yhteyden muodostava yhtiö voi – – esittää yhtymän pyynnön yhtymään kuuluvan yhtiön asian kannalta merkityksellisen tilikauden tappiosta tai muusta vähennyskelpoisesta erästä, konsernin jäsen voi esittää minkä tahansa yhtymän pyynnön, jonka yhteyden muodostava yhtiö voi esittää” ja joka vastaa samaa osuutta siirretyistä tappioista kuin siinä tapauksessa, että yhteyden muodostava yhtiö olisi vastaanottava yhtiö.
13.
ICTA:n 402 §:n 3A ja 3B momentti sekä 406 §:n 2 momentti vaikuttavat yhdessä siten, että yhteyden muodostavan yhtiön on yhtymän sisäistä tappiontasausta sovellettaessa asuttava Yhdistyneessä kuningaskunnassa tai oltava ulkomailla asuva yhtiö, joka harjoittaa liiketoimintaa Yhdistyneessä kuningaskunnassa kiinteästä toimipaikasta. Toisin sanoen niin yhteyden muodostavan yhtiön kuin siirtävien ja vastaanottavien yhtiöiden on oltava Yhdistyneessä kuningaskunnassa yhteisöverotettavia yhtiöitä.
B Konserni ja yhtymä
14.
Esillä olevassa asiassa Felixstowe Dock and Railway Company Ltd ym. ovat vastaanottavia yhtiöitä. ( 7 ) Ne kaikki ovat jäseninä Hutchison Whampoa Group -konsernissa, jonka ylimmän tason emoyhtiö on Hongkongissa rekisteröity ja asuva yhtiö Hutchison Whampoa Ltd, joka välillisesti omistaa vastaanottavien yhtiöiden osakkeet sataprosenttisesti. ( 8 )
15.
Hutchison 3G UK Ltd on siirtävä yhtiö. Se oli kokonaan Hutchison 3G UK Holdings Ltd:n omistuksessa.
16.
Hutchison 3G UK Holdings Ltd oli yhtymään kuuluva yhtiö. Tarkasteltavana ajanjaksona Hutchison 3G UK Holdings Ltd:n omisti yhtymä, jonka muodostivat Hutchison 3G UK Investments Sàrl, Luxemburgissa rekisteröity ja asuva Hutchison Whampoa Group -konserniin kuuluva yhtiö (50,1 prosentin osuudella), kolme muuta Hutchison Whampoa Groupiin kuuluvaa, Brittiläisillä Neitsytsaarilla rekisteröityä ja asuvaa yhtiötä (yhteensä 14,9 prosentin osuudella) ja kaksi muuta yhtiötä, joilla ei ole yhteyttä Hutchison Whampoa Groupiin (20 prosentin ja 15 prosentin osuuksin).
17.
Hutchison 3G UK Investments Sàrl oli yhteyden muodostava yhtiö, joka toimi konsernin ja yhtymän yhdyssiteenä. Sen omisti kokonaan Hutchison Europe Telecommunications Sàrl, Luxemburgissa rekisteröity ja asuva yhtiö. ( 9 ) Molemmat niistä ovat kokonaisuudessaan Hutchison Whampoa Ltd:n välillisesti omistamia tytäryhtiöitä. Yhteyden muodostavalla yhtiöllä on Hutchison Whampoa Ltd:n kanssa myös muita suhteita useiden niin Luxemburgissa kuin EU:n ja ETA:n ulkopuolella (Hongkongissa, Brittiläisillä Neitsytsaarilla ja Caymansaarilla) rekisteröityjen, väliyhtiöinä toimivien holdingyhtiöiden kautta.
C Pääasia ja ennakkoratkaisukysymykset
18.
Siirtävä yhtiö harjoitti liiketoimintaa matkaviestinoperaattorina. Koska yhtiölle aiheutui matkaviestinjärjestelmänsä perustamisesta merkittäviä kuluja, se kärsi toimintansa alkuvuosina huomattavia tappioita. Asian kannalta merkityksellisenä ajanjaksona siirtävä yhtiö oli ICTA:n 406 §:n 1 momentin b kohdassa tarkoitetulla tavalla yhtymään kuuluvan yhtiön omistuksessa, kuten edellä on todettu.
19.
Vastaanottavat yhtiöt, jotka olivat tehneet liiketoiminnassaan voittoa samana ajanjaksona, halusivat hyödyntää siirtävän yhtiön tappioita. Ennakkoratkaisupyynnöstä ilmenee, että siirtävällä yhtiöllä oli Hutchison Whampoa Groupin sisäisen järjestelyn nojalla oikeus saada 30 pennyä jokaisesta siirretystä punnan tappiosta. Vastaanottavat yhtiöt olivat ICTA:n 406 §:n 1 momentin c kohdassa tarkoitettuja konsernin jäseniä, sillä ne olivat välillisesti Hutchison Whampoa Ltd:n tytäryhtiöitä ja vähintään 75-prosenttisesti tämän omistuksessa. ( 10 )
20.
Vastaanottavat yhtiöt pyysivät ICTA:n 402 §:n 3 momentin ja 406 §:n mukaista yhtymän sisäistä tappiontasausta. Niiden pyynnöt hylättiin sillä perusteella, että yhteyden muodostava yhtiö (joka ei ollut suoraan osallisena tämän asian käsittelyssä) ei asunut Yhdistyneessä kuningaskunnassa vaan Luxemburgissa. Se ei voinut siirtää ICTA:n 406 §:n 1 momentissa tarkoitetulle toiselle konsernin jäsenelle oikeutta pyytää yhtymän sisäistä tappiontasausta, koska sillä ei ICTA:n 402 §:n 3B momentin mukaisen, soveltamisalan ulkopuolelle jättämisen vuoksi ollut oikeutta esittää itse sellaista pyyntöä.
21.
Kun asia oli saatettu First-tier Tribunalin (Tax Chamber) käsiteltäväksi, se päätti lykätä asian käsittelyä ja esittää unionin tuomioistuimelle seuraavat ennakkoratkaisukysymykset:
”1)
Silloin, kun
1.
jäsenvaltion (esimerkiksi Yhdistyneen kuningaskunnan) lainsäädännössä säädetään, että yhtiö (jäljempänä vastaanottava yhtiö) voi pyytää konsernin sisäistä tappiontasausta yhtymän omistaman yhtiön (jäljempänä yhtymään kuuluva yhtiö) tappioista edellyttäen, että yhtiö, joka on saman konsernin jäsen kuin vastaanottava yhtiö, on myös yhtymän jäsen (jäljempänä yhteyden muodostava yhtiö), ja
2.
konsernin emoyhtiö (joka ei ole vastaanottava yhtiö, yhtymään kuuluva yhtiö eikä yhteyden muodostava yhtiö) ei ole Yhdistyneen kuningaskunnan eikä minkään muunkaan jäsenvaltion yhtiö,
onko pidettävä SEUT 49 ja 54 artiklan [entisten EY 43 ja EY 48 artiklan] vastaisena vaatimusta, jonka mukaan yhteyden muodostavan yhtiön on asuttava Yhdistyneessä kuningaskunnassa tai harjoitettava liiketoimintaa Yhdistyneessä kuningaskunnassa kiinteästä toimipaikasta?
2)
Jos ensimmäiseen kysymykseen vastataan myöntävästi, onko Yhdistyneen kuningaskunnan annettava vastaanottavalle yhtiölle oikeuskeino (esimerkiksi antamalla kyseiselle yhtiölle mahdollisuus pyytää tappiontasausta yhtymään kuuluvan yhtiön tappioista) silloin, kun
1.
yhteyden muodostava yhtiö on käyttänyt sijoittautumisvapauttaan mutta yhtymään kuuluva yhtiö ja vastaanottavat yhtiöt eivät ole käyttäneet mitään unionin oikeudella suojattuja vapauksia,
2.
siirtävän yhtiön ja vastaanottavan yhtiön välinen/väliset yhteys/yhteydet muodostuu/muodostuvat yhtiöistä, joista kaikki eivät ole sijoittautuneet Euroopan unionin tai ETA:n alueelle?”
22.
Kirjallisia huomautuksia esittivät Felixstowe Dock and Railway Company ym., Saksan, Ranskan, Alankomaiden ja Yhdistyneen kuningaskunnan hallitukset sekä Euroopan komissio. Kaikki muut asianosaiset paitsi Ranskan hallitus esittivät suullisia huomautuksia 3.9.2013 pidetyssä istunnossa.
III Asian tarkastelu
A Alustavat toteamukset
23.
Kansallisen tuomioistuimen esittämät kaksi ennakkoratkaisukysymystä koskevat sijoittautumisvapautta. Tarkasteluni perustuu EY 43 ja EY 48 artiklaan, sillä SEUT 49 ja SEUT 54 artikla eivät ole ajallisesti sovellettavissa pääasian tilanteeseen.
24.
Aion tarkastella tässä molempia ennakkoratkaisukysymyksiä yhdessä. Ensinnäkin kansallinen tuomioistuin tiedustelee lähinnä sitä, onko pääasian tilanteessa pidettävä EY 43 ja EY 48 artiklan vastaisena vaatimusta siitä, että yhtymän sisäisen tappiontasauksen saamiseksi on yhteyden muodostavan yhtiön joko asuttava Yhdistyneessä kuningaskunnassa tai harjoitettava siellä liiketoimintaa kiinteästä toimipaikasta käsin. Toiseksi kansallinen tuomioistuin tiedustelee, estävätkö kyseiset artiklat jäsenvaltiota vaatimasta, että alimman tason yhteinen emoyhtiö siinä konsernissa, johon yhteyden muodostava yhtiö ja verotuksessa tappiot vastaanottavat yhtiöt kuuluvat, asuu jossain jäsenvaltiossa tai ETA-valtiossa tai että yhteyden muodostavan yhtiön ja verotuksessa tappiot vastaanottavien yhtiöiden väliset yhteydet muodostuvat ainoastaan tällaisista yhtiöistä. Kansallinen tuomioistuin tiedustelee lopuksi, onko sellainen oikeuskeino kuin kyseisen tappiontasauksen myöntäminen vastaanottaville yhtiöille oltava saatavilla, jos kyseisessä Yhdistyneen kuningaskunnan lainsäädännössä loukataan sijoittautumisvapautta.
25.
Heti alkuun on todettava selvästi, ettei käsillä oleva asia liity verotusvallan jakamiseen jäsenvaltioiden kesken, vaikka – kuten Saksan ja Ranskan hallitusten huomautuksista käy ilmi – pelkona onkin, että tämän asian ratkaisu voisi vaarantaa niiden toimivallan verottaa kolmansissa maissa toimivien emoyhtiöiden määräysvallassa olevia kansainvälisiä konserneja.
26.
Näin on siksi, että esillä olevassa asiassa on kyse erään Yhdistyneessä kuningaskunnassa asuvan ja sen yhteisöverotuksen piiriin kuuluvan yhtiön tappioiden siirtämisestä tarkoituksena vähentää kyseiset tappiot voitoista, joita on tehnyt eräs toinen Yhdistyneessä kuningaskunnassa asuva ja samoin siellä yhteisöverotuksen piiriin kuuluva yhtiö. Kyseessä ei siis ole tappioiden siirto rajojen yli eri jäsenvaltioissa asuvien yhtiöiden kesken, jolloin nousisi esiin kysymys verotusvallan jakamisesta, kuten asioissa National Grid Indus ( 11 ) ja Philips Electronics UK. ( 12 ) Käsillä olevassa asiassa on ainoastaan kyse siitä, voidaanko tappioiden siirtämiselle yhdeltä Yhdistyneessä kuningaskunnassa asuvalta yhtiöltä saman yhtymän toiselle jäsenelle asettaa yhtymän sisäisen tappiontasauksen myöntämisessä se vaatimus, että yhteyden muodostava yhtiö asuu Yhdistyneessä kuningaskunnassa tai sillä on kiinteä toimipaikka siellä.
27.
Tässä yhteydessä on hyödyllistä mainita Yhdistyneen kuningaskunnan soveltaman konsernin sisäistä tappiontasausta koskevan lainsäädännön kolme kehitysvaihetta. Aina 1.4.2000 asti (ennen pääasian kannalta merkityksellistä ajanjaksoa) ei kahden tytäryhtiön välillä voinut pyytää konsernin sisäistä tappiontasausta, jos niiden emoyhtiö ei asunut Yhdistyneessä kuningaskunnassa. Kuitenkin 1.4.2000 lähtien (pääasian kannalta merkityksellisenä ajanjaksona) samaan konserniin kuuluvat yhtiöt ovat voineet siirtää keskenään tappioita olipa niiden emoyhtiöllä kotipaikka missä maassa hyvänsä. Jos siis Hutchison Whampoa Group olisi tarkasteltavana ajanjaksona (välillisesti) omistanut siirtävän yhtiön vähintään 75-prosenttisesti tuolloin tosiasiallisesti omistamansa 65 prosentin osuuden sijaan, ei olisi ollut mitään estettä sille, että vastaanottavat yhtiöt olisivat voineet hyödyntää siirtävän yhtiön tappioita, sillä tämä olisi ollut ICTA:n 402 §:n 1 ja 2 momentissa tarkoitettu konsernin jäsen. Vuonna 2010 – pääasian kannalta merkityksellisen ajanjakson jälkeen – konsernin sisäistä tappiontasausta koskevaa Yhdistyneen kuningaskunnan lainsäädäntöä muutettiin Corporation Tax Act 2010 -nimisellä lailla, jolla sallittiin unionin tai ETA:n alueelle sijoittautuneen yhtiön toimia yhteyden muodostavana yhtiönä. Uusissa säännöksissä kuitenkin edellytetään, että yhteyden muodostava yhtiö ja vastaanottavat yhtiöt kuuluvat samaan konserniin ja ettei mukana ole unionin ja ETA:n ulkopuolisia yhtiöitä.
28.
Jos siis unionin tuomioistuin toteaa, että on toteutettu kielletty perusvapauksien rajoitus, kyseessä olevaa Yhdistyneen kuningaskunnan lainsäädäntöä ei voida perustella jäsenvaltioiden välisen verotusvallan jaon säilyttämisen tarpeella. Myöskään verojärjestelmän johdonmukaisuutta ei voida esittää perusteluna edellä kuvaillulle lainsäädäntökehitykselle, jonka tuloksena konsernin sisäistä tappiontasausta on mahdollista käyttää riippumatta emo- tai konserniyhtiöiden kansallisuudesta, siirtävää yhtiötä ja vastaanottavaa yhtiötä lukuun ottamatta. Yhdistynyt kuningaskunta ei esitäkään minkäänlaisia oikeuttamisperusteita tälle muutetulle kansalliselle säännökselle, sillä sen esittämien huomautusten mukaan pääasian tilanne ei kuulu unionin oikeuden alaan. ( 13 )
29.
On myös muistettava oikeuskäytännöstä, jossa on todettu, että vaikka välitön verotus kuuluukin jäsenvaltioiden toimivaltaan, unionin tuomioistuimen oikeuskäytännön mukaan tätä toimivaltaa ei saa käyttää unionin oikeuden vastaisesti eikä varsinkaan perussopimuksissa vahvistettujen perusvapauksien vastaisesti. Kuten julkisasiamies Kokott on todennut, jäsenvaltioilla ei unionin oikeuden mukaan periaatteessa ole velvollisuutta säätää yhteisöverolainsäädännössään konsernin sisäisestä tappiontasauksesta, sillä verojärjestelmän luominen on kunkin jäsenvaltion oma asia. Jos jäsenvaltio kuitenkin säätää tällaisesta oikeudesta, sääntelyn on oltava unionin oikeuden perusvapauksien, erityisesti sijoittautumisvapauden, mukaista. ( 14 )
B Konsernin sisäistä tappiontasausta koskevan järjestelmän toiminta
30.
Talousnäkökulmasta tarkasteltuna Yhdistyneessä kuningaskunnassa sovellettavan kaltainen konsernin sisäinen tappiontasaus mahdollistaa sen, että siirtävä yhtiö voi siirtää tappionsa vastaanottavalle yhtiölle, joka voi vähentää ne veronalaisista voitoistaan. Tällöin siirtävä yhtiö menettää mahdollisuuden hyödyntää tappioitaan verotuksessa ja erityisesti tilaisuuden siirtää tappiot myöhemmille tilikausille. ( 15 )
31.
Yhdistyneessä kuningaskunnassa tuntuu olevan yleisenä käytäntönä maksaa tappioiden siirrosta vastiketta, ( 16 ) joka usein vastaa tappion ansiosta vältetyn yhteisöveron arvoa, vaikkei vastikkeen maksaminen olekaan lakisääteinen vaatimus paitsi mahdollisesti siinä tapauksessa, että yhtiöoikeuden mukaiset siirtävän yhtiön johdon fidusiaariset velvoitteet antavat aihetta sellaiselle vaatimukselle. Esimerkiksi nyt käsiteltävässä asiassa vastaanottavat yhtiöt ovat sopineet maksavansa 30 pennyä jokaisesta siirretystä punnan tappiosta.
32.
Koska Yhdistyneessä kuningaskunnassa sovellettava konsernin sisäinen tappiontasausjärjestelmä ei perustu voittojen ja tappioiden konsolidointiin konsernitasolla verotuksessa, on selvää, että siirtävän yhtiön oli itsenäisenä, voittoa tavoittelevana oikeushenkilönä yleensä mahdollista olla suostumatta siirtämään korvauksetta tappioita, joita se saattoi myöhemmin hyödyntää oman tulevan verotuksensa minimoimiseksi. Kun siirtävä yhtiö siirtää tappionsa sovellettua yhteisöverokantaa heijastelevaa korvausta vastaan, se saa rahallista etua tappioistaan aikaisemmin (ja varmemmin) ja saa siten kassatilanteeseen liittyvän edun.
33.
Jos Yhdistyneessä kuningaskunnassa noudatettava käytäntö ei olisi edellä kuvatun kaltainen, olisi vaikeata ymmärtää, kuinka siirtävälle yhtiölle voisi aiheutua varsinaista haittaa sellaisen oikeussäännön soveltamisen johdosta, joka estää sitä siirtämästä tappionsa toiselle yhtiölle, toisin sanoen estää sitä siirtämästä varallisuuseriä, joilla on mahdollista taloudellista arvoa vastasaamisena tulevalle verovelalle, jollekin ulkopuoliselle sellaista vastiketta vastaan, joka ei heijastele niiden arvoa siirtävän yhtiön osalta. Olisi yhtä vaikeata väittää, että oikeusääntö, jolla estetään voittoa tavoittelevaa yhtiötä siirtämästä varallisuuseriään ilman asianmukaista vastiketta, merkitsisi sijoittautumisvapauden rajoitusta. Koska tällaista tosiseikastoa ei ole, Yhdistyneen kuningaskunnan lainsäädännöstä johtuvat taloudelliset haitat eivät näkyisikään siirtävän yhtiön tasolla vaan kohdistuisivat ainoastaan niihin yhtiöihin, jotka ovat siirtävää yhtiötä ja vastaanottavia yhtiöitä ylemmällä tasolla konsernissa tai yhtymässä, ja ne näkyisivät siis konsernitasolla koko konsernin verorasitteen suurenemisena.
34.
Tällainen kassatilanteeseen liittyvä etu – tai mahdollisuus sellaisen saamiseen – todennäköisesti lisää siirtävän yhtiön arvoa ja vastaavasti siinä olevien omistusosuuksien arvoa. Näin ollen mahdollisuus konsernin sisäiseen tappiontasaukseen on kannattavaa siirtävän yhtiön omistajille, olivatpa ne suoria tai välillisiä emoyhtiöitä tai yhtymän jäseniä vähemmistöosuuksin. ( 17 )
35.
Vastaanottavan yhtiön kannalta tällainen ratkaisu on taloudellisesti neutraali: kyseinen yhtiö maksaa siirtävälle yhtiölle summan, joka vastaa sen siirron ansiosta välttämää veroa, sen sijaan, että se maksaisi saman summan valtion kassaan. Koska Yhdistyneen kuningaskunnan lainsäädäntö kuitenkin edellyttää myös yhtymän sisäisen tappiontasauksen yhteydessä, että vastaanottava yhtiö ja yhteyden muodostava yhtiö kuuluvat samaan konserniin, vastaanottavien yhtiöiden ja siirtävien yhtiöiden väliset järjestelyt selittyvät sillä edulla, jonka konserni saa konsernin sisäisestä tappiontasauksesta, sillä se johtaa verorasitteen kevenemiseen konsernitasolla. ( 18 )
C Mikä perusvapaus tulee kyseeseen aineellisessa mielessä?
36.
Unionin tuomioistuimen oikeuskäytännössä vahvistettujen arviointiperusteiden perusteella voi vaikuttaa kyseenalaiselta, liittyykö kyseessä oleva Yhdistyneen kuningaskunnan lainsäädäntö sijoittautumisvapauteen. Sijoittautumisvapauden sovellettavuuden osalta unionin tuomioistuin on pitänyt tärkeänä tiettyyn yhtiöön nähden harjoitettavan määräysvallan laajuutta. Nyt tarkasteltavassa asiassa voi kansallisessa lainsäädännössä edellytetty vaikutusvalta olla kuinka merkittävää hyvänsä alkaen 5 prosentista – joka ei tuone todellista määräysvaltaa – aina 74,99 prosenttiin asti. Kuten jäljempänä totean, tämä kysymys näyttäisi kuitenkin ratkeavan nyt käsillä olevan asian tosiseikkojen perusteella, ja lisäksi kansallinen tuomioistuin on kohdistanut ennakkoratkaisukysymyksensä juuri sijoittautumisvapauden alaan.
37.
Kolmansia maita koskevat näkökohdat, jotka liittyvät Hutchison Whampoa Groupin monimutkaiseen yhtiörakenteeseen, tuovat esiin kysymyksen siitä, olisiko asian kannalta merkityksellistä Yhdistyneen kuningaskunnan lainsäädäntöä arvioitava sijoittautumisvapauden kannalta, jota ei sovelleta kolmansiin maihin, ja/vai pääomien vapaan liikkuvuuden kannalta, jota sovelletaan myös kolmansiin maihin.
38.
Unionin tuomioistuin totesi asiassa C-35/11, Test Claimants in the FII Group Litigation, että sen määrittämisestä, kuuluuko kansallinen lainsäädäntö jommankumman liikkumisvapauden soveltamisalaan, vakiintuneesta oikeuskäytännöstä ilmenee, että on otettava huomioon kyseisen lainsäädännön tarkoitus. Kansallinen lainsäädäntö, jota sovelletaan vain niihin omistusosuuksiin, jotka antavat selvän vaikutusvallan yhtiön päätöksiin ja mahdollisuuden määrätä sen toiminnasta, kuuluu sijoittautumisvapauden soveltamisalaan. Sen sijaan kansallista lainsäädäntöä, jota sovelletaan omistusosuuksiin, joiden hankkimisen ainoana tarkoituksena on taloudellisen sijoituksen tekeminen ilman aikomusta vaikuttaa yhtiön liikkeenjohtoon tai määräysvallan käyttöön siinä, on tarkasteltava pelkästään pääomien vapaan liikkuvuuden kannalta. ( 19 )
39.
Tilanteissa, joissa kansallisen lainsäädännön tarkoituksen perusteella ei voida määrittää, kuuluuko se pääasiallisesti SEUT 49 vai SEUT 63 artiklan piiriin, unionin tuomioistuin ottaa huomioon tapauksen tosiseikat määrittääkseen, kumman määräyksen soveltamisalaan pääasian oikeudenkäynnissä kyseessä oleva tilanne kuuluu. ( 20 )
40.
Tässä tarkastelussa on erotettava toisistaan Yhdistyneen kuningaskunnan lainsäädännön mukaiset kaksi erityyppistä konsernin sisäistä tappiontasausta. Kansalliset säännökset, jotka koskevat konsernin pyyntöjä konsernin sisäisestä tappiontasauksesta, liittyvät tarkoituksensa kannalta selvästi sellaisiin omistusosuuksiin, jotka antavat omistajalleen selvän vaikutusvallan yhtiön päätöksiin ja mahdollisuuden päättää sen toiminnasta. Niitä sovelletaan yhtiöihin, jotka ovat vähintään 75-prosenttisesti omistettuja tytäryhtiöitä. Kyseiset säännökset kuuluvat siksi sijoittautumisvapauden soveltamisalaan.
41.
Tilanne ei ole yhtä selkeä tarkasteltaessa yhtymän pyyntöjä konsernin sisäisestä tappiontasauksesta. Tällaista tappiontasausta koskevia säännöksiä sovelletaan tilanteissa, joissa yhtymään kuuluvan yhtiön osakepääomasta vähintään 75 prosenttia on yhtymän jäsenten omistuksessa siten, että kukin omistaa siitä vähintään 5 prosenttia mutta alle 75 prosenttia. ( 21 ) Tämä koskee tilanteita, joissa on yksi pääomistaja, ja myös tilanteita, joissa on useita toisistaan riippumattomia osakkeenomistajia. Teoriassa voisi olla olemassa sellainen yhtymään kuuluva yhtiö, jonka 20 osakkeenomistajasta kullakin on 5 prosentin osuus. Tällöin voisi syntyä tilanne, jossa yhteyden muodostavia yhtiöitä on 20 ja yhtymään kuuluva yhtiö voi siirtää tappioitaan 5 prosentin erinä 20 eri konsernille.
42.
Yhtymän sisäistä tappiontasausta koskevia Yhdistyneen kuningaskunnan säännöksiä ei mielestäni ole tarkoitettu sovellettaviksi ainoastaan niihin omistusosuuksiin, jotka antavat omistajalleen selvän vaikutusvallan yhtiön päätöksiin. Kuten vastaanottavien yhtiöiden edustaja huomautti istunnossa, Yhdistyneen kuningaskunnan verolainsäädännössä ei edellytetä, että yhtymän jäsenet käyttäisivät minkäänlaista laissa määriteltyä kollektiivista määräysvaltaa yhtymään kuuluvaan yhtiöön nähden. ( 22 ) Siksi katsonkin, että omistusosuuksia, joihin kyseistä tappiontasausta koskevia säännöksiä voidaan soveltaa, voitaisiin pitää suorina sijoituksina ja niihin mahdollisesti kohdistuvia rajoituksia pääomien vapaan liikkuvuuden rajoituksina. ( 23 )
43.
Yhdistyneen kuningaskunnan lainsäädäntö kuitenkin mahdollistaa myös tilanteet, joissa yhtymään kuuluva yhtiö on yhden ainoan konsernin määräysvallassa. Nyt käsiteltävän asian yhtiö on juuri tällaisessa tilanteessa: Hutchison Whampoa Group omistaa siitä välillisesti 65 prosenttia (50,1 prosenttia yhteyden muodostavan yhtiön kautta ja 14,9 prosenttia kolmen Brittiläisille Neitsytsaarille rekisteröidyn konserniyhtiön kautta). Kyseessä olevat säännökset voivatkin siksi periaatteessa rajoittaa sijoittautumisvapautta, joten pääasian tilanteen olisi katsottava kuuluvan tuon perusvapauden alaan.
44.
Edellä esitetyn perusteella katson, että nyt käsiteltävän asian tosiseikasto kuuluu EY 43 artiklan soveltamisalaan, minkä perusteella Yhdistyneen kuningaskunnan kyseistä tappiontasausjärjestelmää voidaan tarkastella ensisijaisesti sijoittautumisvapauden näkökulmasta.
D Sijoittautumisvapauden rajoituksen olemassaolo
45.
Sijoittautumisvapaus, joka EY 43 artiklassa tunnustetaan unionin kansalaisille ja joka sisältää oikeuden ryhtyä harjoittamaan ja harjoittaa itsenäistä ammattia sekä oikeuden perustaa ja johtaa yrityksiä niillä edellytyksillä, jotka sijoittautumisvaltion lainsäädännön mukaan koskevat sen kansalaisia, sisältää EY 48 artiklan mukaan niiden jäsenvaltion lainsäädännön mukaisesti perustettujen yhtiöiden, joiden sääntömääräinen kotipaikka, keskushallinto tai päätoimipaikka on Euroopan unionin alueella, oikeuden harjoittaa toimintaansa kyseisessä jäsenvaltiossa tytäryhtiön, sivuliikkeen tai kauppaedustajan liikkeen välityksellä. Koska EY 43 artiklan ensimmäisen kohdan toisessa virkkeessä nimenomaisesti annetaan talouden toimijoille mahdollisuus vapaasti valita sopiva oikeudellinen muoto toimintansa harjoittamiseen toisessa jäsenvaltiossa, tätä valinnan vapautta ei voida rajoittaa syrjivillä verosäännöksillä. ( 24 )
46.
Yhdistyneen kuningaskunnan lainsäädännössä edellytetään, että yhteyden muodostava yhtiö asuu Yhdistyneessä kuningaskunnassa tai on ulkomailla asuva yhtiö, joka harjoittaa liiketoimintaa Yhdistyneessä kuningaskunnassa kiinteästä toimipaikasta. Tämä säännös merkitsee selvästi sijoittautumisvapauden rajoitusta nyt kyseessä olevalle yhteyden muodostavalle yhtiölle, joka on sijoittautunut Luxemburgiin, samoin kuin sen suoralle emoyhtiöille, joka sekin on sijoittautunut Luxemburgiin.
47.
Unionin tuomioistuin katsoi asiassa Marks & Spencer, että ”pääasiassa kyseessä olevan kaltainen konsernin sisäinen tappiontasaus on asianomaisten yhtiöiden osalta veroetu. Kun kyseisellä veroedulla nopeutetaan tappiollisten yhtiöiden tappioiden poistamista vähentämällä ne välittömästi konsernin muiden yhtiöiden voitoista, sillä parannetaan konsernin taloudellista tilannetta”. ( 25 ) Tarkoittaako tämä sitä, että haitta heijastuu ainoastaan konsernitasolle tai ylimmän tason emoyhtiöön, joka nyt esillä olevassa tapauksessa on kolmannessa maassa asuva yritys? Mielestäni ei tarkoita.
48.
Kuten edellä todettiin, konsernin sisäistä tappiontasausta koskevassa Yhdistyneen kuningaskunnan järjestelmässä voitot ja tappiot tosiasiallisesti vähennetään konsernin ja/tai yhtymän sisällä, mutta keinona ei käytetä verokirjanpidon konsolidointia tai verotettavien voittojen siirtoa konserniavustuksena vaan järjestelyitä, joilla tappiot siirretään vastiketta vastaan, jolloin siirtävälle yhtiölle syntyy kassatilanteeseen liittyvä etu. Jos tappioiden siirtäminen ja niin ollen myöskään yhtymän sisäinen tappiontasaus ei ole sallittua yhteyden muodostavan yhtiön kansallisuuden vuoksi, taloudellinen haitta näkyy ensisijaisesti siirtävässä yhtiössä kassatilannetta koskevana haittatekijänä. Unionin tuomioistuimen oikeuskäytännössä tällainen haittatekijä on katsottu rajoituksen muodostavaksi epäsuotuisaksi kohteluksi. ( 26 ) Yhtiölle sen asuinpaikkaan liittyvän aseman vuoksi aiheutuva taloudellinen haitta katsottiin asiassa Metallgesellschaft ym. riittäväksi osoitukseksi sijoittautumisvapauden loukkauksesta. ( 27 )
49.
Tällaisesta haitasta kärsivät myös siirtävän yhtiön omistajat, joiden omistusosuuksien arvo laskee siitä riippumatta, edustavatko ne määräysvaltaan oikeuttavia osuuksia, vakaita vähemmistösijoituksia vai portfoliosijoituksia. Ainoastaan ensin mainituilla osuuksilla on tietenkin merkitystä sijoittautumisvapauden kannalta.
50.
Nyt käsillä olevassa asiassa yhteyden muodostava luxemburgilaisyhtiö, joka omistaa välillisesti 50,1 prosenttia tappionsa siirtävästä brittiläisyhtiöstä, on siksi epäedullisemmassa asemassa kuin Yhdistyneessä kuningaskunnassa asuva yhtiö olisi rinnastettavassa tilanteessa, kun kyse on ensin mainitun valmiudesta muodostaa yhteys kahden Yhdistyneessä kuningaskunnassa asuvan ja siellä yhteisöverotuksen piiriin kuuluvan yhtiön välillä. Tilannetta ei muuta se, että kyseinen haitta lisäksi heijastuu yhteyden muodostavan luxemburgilaisyhtiön arvoon, joten se kohdistuu tämän yhtiön omistajiin, joista osa on kolmansien maiden yhtiöitä, ja viime kädessä siihen kolmannessa maassa asuvaan ylimmän tason emoyhtiöön, jonka määräysvallassa tämä monimutkainen yhtiörakenne on.
51.
Näin ollen on kyse yhteyden muodostavan yhtiön kansallisuuteen perustuvasta välittömästä syrjinnästä. Yhteyden muodostavan yhtiön emoyhtiön on Yhdistyneen kuningaskunnan lainsäädännön nojalla kannattavampaa perustaa tytäryhtiö Yhdistyneeseen kuningaskuntaan kuin mihinkään muuhun maahan.
52.
Kuten edellä todettiin, Yhdistyneen kuningaskunnan hallitus ei ole esittänyt perusteita, jotka oikeuttaisivat tällaisen kansallisessa lainsäädännössä asetetun rajoituksen. En siitä syystä voi käsitellä tätä kysymystä ratkaisuehdotuksessani.
53.
Tässä vaiheessa on myös varmistettava, onko vastaanottavilla yhtiöillä tosiasiassa mahdollisuus vedota sijoittautumisvapauteen. Asiassa Philips Electronics UK annetusta tuomiosta ( 28 ) käy ilmi, että yhtiöt saavat verotussyistä vedota rajoituksiin, jotka kohdistuvat niihin yhteydessä olevan yhtiön sijoittautumisvapauteen, sikäli kuin rajoituksilla on vaikutusta niiden omaan verotukseen. Tältä osin onkin merkityksetöntä, että sen paremmin siirtävä yhtiö kuin vastaanottavat yhtiöt eivät itse ole käyttäneet sijoittautumisvapauttaan.
54.
Vastaanottavat yhtiöt voivat omassa verotuksessaan siksi vedota yhteyden muodostavan yhtiön sijoittautumisvapauteen kohdistuvaan rajoitukseen sikäli kuin asiaa koskevat Yhdistyneen kuningaskunnan säännökset, sellaisina kuin kansallinen tuomioistuin niitä tulkitsee, ovat EY 43 ja EY 48 artiklan vastaisia.
55.
Esitän välipäätelmänä, että yhteyden muodostavaa yhtiötä koskeva vaatimus Yhdistyneessä kuningaskunnassa sijaitsevasta asuinpaikasta tai kiinteästä toimipaikasta, kun kyse on konsernin sisäistä tappiontasausta koskevasta yhtymän pyynnöstä, merkitsee sijoittautumisvapauden perusteetonta rajoitusta ja on siksi EY 43 ja EY 48 artiklan vastainen.
E Sijoittautumisvapaus suhteessa kolmansiin maihin
56.
Kysymys sijoittautumisvapaudesta suhteessa kolmansiin maihin on tärkeä nyt käsiteltävässä asiassa, sillä kansallinen tuomioistuin tiedustelee toisessa ennakkoratkaisukysymyksessään, onko Yhdistyneen kuningaskunnan annettava vastaanottavalle yhtiölle oikeuskeino – esimerkiksi antamalla kyseiselle yhtiölle mahdollisuus pyytää tappiontasausta yhtymään kuuluvan yhtiön tappioista – silloin, kun yhteyden muodostava yhtiö on käyttänyt sijoittautumisvapauttaan mutta yhtymään kuuluva yhtiö ja vastaanottavat yhtiöt eivät ole käyttäneet mitään unionin oikeudella suojattuja vapauksia ja kun siirtävän yhtiön ja vastaanottavan yhtiön välinen/väliset yhteys/yhteydet muodostuu/muodostuvat yhtiöistä, joista kaikki eivät ole sijoittautuneet unionin tai ETA:n alueelle.
57.
Tätä seikkaa on mielestäni arvioitava ensimmäisen ennakkoratkaisukysymyksen yhteydessä, sillä siinä on lähinnä kyse sijoittautumisvapauden aineellisesta sisällöstä eikä käytettävissä olevista oikeuskeinoista käsitteen menettelyllisessä merkityksessä. ( 29 ) Toisin sanoen: vaikka vaatimus siitä, että yhteyden muodostavan yhtiön on oltava Yhdistyneessä kuningaskunnassa asuva yhtiö tai sillä on oltava siellä kiinteä toimipaikka, olisikin perustamissopimuksen vastainen, olisiko silti sallittua edellyttää, että yhteyden muodostava yhtiö on sijoittautunut unionin tai ETA:n alueelle tai että siirtävän yhtiön ja vastaanottavien yhtiöiden muodostamaan ketjuun ei kuulu kolmansien maiden yhtiöitä?
58.
Sijoittautumisvapautta – toisin kuin pääomien vapaata liikkuvuutta – ei sovelleta kolmansiin maihin nähden. Tarkoittaako tämä sitä, että kolmansien maiden yhtiöiden tai kolmansien maiden luonnollisten henkilöiden tosiasiallisessa määräysvallassa olevat unionissa asuvat yhtiöt jäävät sijoittautumisvapauden ulkopuolelle? Toisin sanoen: onko Luxemburgissa asuvan, yhteyden muodostavan yhtiön sijoittautumisvapauteen vaikutusta sillä, että se on kolmannessa maassa asuvan emoyhtiön määräysvallassa?
59.
Tässä yhteydessä on huomattava, että EY 48 artiklassa asetetaan ne jäsenvaltion lainsäädännön mukaisesti perustetut yhtiöt, joiden sääntömääräinen kotipaikka, keskushallinto tai päätoimipaikka on unionin alueella, kyseisen jäsenvaltion kansalaisten kanssa samaan asemaan sijoittautumisvapauden osalta. Kuten asiassa ICI annetussa tuomiossa ( 30 ) on todettu, nimenomaan EY 48 artiklassa tarkoitetun kotipaikan perusteella määräytyy yhteys, joka liittää yhtiöt tietyn valtion oikeusjärjestykseen samalla tavalla kuin kansalaisuus on osoituksena luonnollisten henkilöiden yhteydestä valtioonsa.
60.
Perussopimuksista tai unionin tuomioistuimen oikeuskäytännöstä ei löydy tukea sille näkemykselle, että EY 48 artiklassa tarkoitetuille yhtiöille unionin oikeudessa taattuun sijoittautumisvapauteen kohdistuisi rajoituksia tai vaikutuksia siitä, että ne ovat kolmansissa maissa asuvien oikeushenkilöiden tai luonnollisten henkilöiden määräysvallassa. Yhtiön asema unioniin sijoittautuneena yhtiönä perustuu sen kotipaikan sijaintiin ja yhtiön rekisteröintivaltion oikeusjärjestykseen eikä sen osakkeenomistajien kansalaisuuteen. Jos sijoittautumisvapaus ei koskisi tällaisia unioniin sijoittautuneita yhtiöitä, monet oikeushenkilöt, joilla on kotipaikka Euroopan unionin alueella, jäisivät kyseisen vapauden ulkopuolelle ja jäsenvaltiot voisivat syrjiä niitä myös muulla tavoin, eivät ainoastaan verotuksessa.
61.
Asiassa Halliburton Services annettu tuomio ( 31 ) osoitti, ettei jäsenvaltioiden yhtiöiden unionin oikeuteen perustuviin oikeuksiin vaikuttanut se, että niiden emoyhtiö, Halliburton Inc., oli sijoittautunut Yhdysvaltoihin. Tuon tuomion perusteella ei silti voida tehdä kauaskantoisempia johtopäätöksiä tilanteissa, joissa unionin yhtiöt, joilla ei ole yhteistä unionissa sijaitsevaa emoyhtiötä, kuuluvat unionin ulkopuoliseen konserniin. Asiassa Halliburton Services kansallinen tuomioistuin oli jo vahvistanut, että Alankomaiden ja Yhdysvaltojen verotusta koskevan kahdenvälisen sopimuksen nojalla alankomaalaista tytäryhtiötä, joka oli ostanut saksalaisen tytäryhtiön Alankomaissa asuvan kiinteän toimipaikan, ei saanut syrjiä sillä perusteella, että Halliburton-konsernin emoyhtiö oli Yhdysvaltojen oikeuden mukaisesti perustettu yhtiö. ( 32 )
62.
Näin ollen nyt esillä olevassa asiassa yhteyden muodostavalla yhtiöllä, joka on rekisteröity Luxemburgiin, ja sen suoralla emoyhtiöllä, joka sekin on rekisteröity Luxemburgiin, on sijoittautumisvapaus siitä huolimatta, että ne viime kädessä ovat Hongkongiin sijoittautuneen emoyhtiön määräysvallassa.
F Sallitut rajoitukset
63.
Tarkoittaako tämä sitä, ettei Yhdistynyt kuningaskunta voi edellyttää, että siirtävän yhtiön ja vastaanottavien yhtiöiden välillä on unionin ja ETA:n alueella katkeamaton ketju? Komissio toteaa huomautuksissaan, että Yhdistynyt kuningaskunta olisi voinut asettaa sellaisen edellytyksen mutta ei ollut tehnyt sitä pääasiassa kyseessä olevana ajanjaksona.
64.
Kyseessä oleva tilanne ei mielestäni tältä osin tee kansallisen tuomioistuimen esittämistä ennakkoratkaisukysymyksistä hypoteettisia eikä kolmansien maiden asemaan liittyvästä kysymyksestä sikäli merkityksetöntä, etteikö unionin tuomioistuimen pitäisi ottaa sitä tarkasteltavakseen. Itse asiassa tilanteessa, jossa kansallinen säännös on ”ulkomaisia” oikeushenkilöitä tai ”ulkomaalaisia” luonnollisia henkilöitä syrjivä ja siksi ristiriidassa unionin oikeuden kanssa, ei ole mahdotonta ajatella, että kansallinen tuomioistuin voisi korjata tilanteen esittämällä tulkinnan, jonka mukaan tällainen unionin tai ETA:n kansalaisten tai yhtiöiden syrjintä poistetaan ilman, että yhdentymisen edut ulotettaisiin kolmansien maiden oikeushenkilöihin tai luonnollisiin henkilöihin. Kansallisessa lainsäädännössä ratkaistaan, onko tämä oikeudellisesti mahdollista; unionin oikeudessa ei edellytetä muiden perusvapauksien kuin pääomien vapaan liikkuvuuden ulottamista kolmansien maiden oikeushenkilöihin ja luonnollisiin henkilöihin. ( 33 )
65.
Asiassa Test Claimants in the Thin Cap Group Litigation annetussa tuomiossa ( 34 ) suljettiin sijoittautumisvapauden soveltamisalan ulkopuolelle tilanteet, joissa luotonantaja- ja luotonottajayhtiöihin määräysvaltaa käyttävä emoyhtiö asui kolmannessa maassa. Kyseisen tuomion mukaan luotonottajayhtiön maksamien korkojen luokittelu voitonjaoksi vaikutti sijoittautumisvapauteen ainoastaan sellaisen kolmannessa maassa asuvan emoyhtiön osalta, jolla oli molemmissa kyseessä olleissa yhtiöissä sellainen vaikutusvalta, jonka avulla se saattoi vaikuttaa kyseisten yhtiöiden rahoituspäätöksiin. Sellaiseen tilanteeseen ei voitu soveltaa EY 43 ja EY 48 artiklaa.
66.
Koska sijoittautumisvapaus ei ulotu kolmansiin maihin, unionin oikeus ei voi estää Yhdistyneen kuningaskunnan lainsäädäntöä edellyttämästä, että yhteyden muodostava yhtiö on sijoittautunut unionin tai ETA:n alueelle. Toisin sanoen: jos siirtävä yhtiö ei yhtymän sisäisen tappiontasauksen tapauksessa voi siirtää tappioita silloin, kun kyseinen yhteyden muodostava yhtiö on kolmannen maan yhtiö, tilanne ei kuulu EY 43 artiklan soveltamisalaan. Esimerkiksi, jos pääasian tilanteessa yhteyden muodostava yhtiö, joka on sekä yhtymän että konsernin jäsen, olisikin Luxemburgin sijaan rekisteröity Brittiläisille Neitsytsaarille, sen sijoittautumisvapauteen ei voitaisi vedota kyseistä tappiontasausta koskevan pyynnön tueksi. Tilanne olisi tämä jopa siinä tapauksessa, että Brittiläisillä Neitsytsaarilla sijaitsevan yhtiön emoyhtiö puolestaan olisi sijoittautunut unionin tai ETA:n alueelle.
67.
Olen edellä esittänyt tulkinnan, jonka mukaan sijoittautumisvapautta toisaalta loukataan silloin, kun mahdollisuus tappioiden siirtämiseen sulkeutuu pois yhteyden muodostavan yhtiön asuessa unionin tai ETA:n alueella, mutta toisaalta loukkausta ei ole silloin, kun yhteyden muodostaa kolmannen maan yhtiö. Olen tarkastellut yhtymän sisäisen tappiontasauksen järjestelmää siirtävän yhtiön näkökulmasta ja tuonut esiin sen mahdollisesti kärsimän taloudellisen haitan, joka sijoittautumisvapauden näkökulmasta kohdistuu sen omistajiin. Ongelmaa on tarkasteltava myös vastaanottavien yhtiöiden näkökulmasta.
68.
Yhdistyneen kuningaskunnan lainsäädännössä edellytetään, että vastaanottavat yhtiöt kuuluvat samaan konserniin kuin yhteyden muodostava yhtiö, toisin sanoen vastaanottavan yhtiön on oltava yhteyden muodostavan yhtiön 75-prosenttisesti omistama tytäryhtiö tai päinvastoin taikka molempien on oltava 75-prosenttisesti jonkin kolmannen yhtiön omistuksessa. Nyt käsiteltävässä asiassa yhteyden muodostavan yhtiön ja vastaanottavat yhtiöt omistaa kokonaan Hutchison International Limited, Hongkongissa asuva yhtiö, joka puolestaan on saman konsernin ylimmän tason emoyhtiön, Hutchison Whampoa Ltd:n kokonaan omistama tytäryhtiö. Yhteyden muodostava yhtiö ja vastaanottavat yhtiöt kytkeytyvät yhteiseen emoyhtiöönsä niin unionin ja ETA:n alueelle sijoittautuneiden kuin kolmansien maiden yhtiöiden välityksellä, eikä niillä siis ole yhteistä unionissa tai ETA:ssa asuvaa emoyhtiötä.
69.
Yhdistyneen kuningaskunnan yhtymän sisäisen tappiontasauksen kaltaisessa järjestelmässä kansallinen sääntely, joka koskee yhteyden muodostavan yhtiön ja vastaanottavan yhtiön välillä edellytettyä yhdyssidettä, voi vaikuttaa niiden alimman tason yhteisen emoyhtiön sijoittautumisvapauteen. Tämä emoyhtiö nauttii siitä taloudellisesta edusta, joka syntyy mahdollisuudesta vähentää yhden yhtiön tappiot toisen yhtiön veronalaisesta voitosta ja siten keventää alaisuudessaan olevan (ala)konsernin yhteisverotusta. Jos tämä alimman tason yhteinen emoyhtiö asuu unionissa tai ETA:ssa, yhtiöiden välistä yhteyttä koskevat kansalliset säännökset voivat luoda kiellettyjä sijoittautumisvapauden rajoituksia. Jos tämä alimman tason yhteinen emoyhtiö on kolmannen maan yhtiö, tilanne jää – asiassa Test Claimants in the Thin Cap Group Litigation annetun tuomion logiikkaa noudatellen – sijoittautumisvapauden soveltamisalan ulkopuolelle.
70.
Lisäksi on huomattava, että jos unionissa tai ETA:ssa asuvan, alimman tason yhteisen emoyhtiön ja yhteyden muodostavan yhtiön ja/tai vastaanottavien yhtiöiden väliseen ketjuun kuuluu kolmansien maiden yhtiöitä, tilanne ei kuulu EY 43 ja EY 48 artiklan soveltamisalaan. Sijoittautumisvapaus ei ulota kolmansiin maihin sijoittautuneihin oikeushenkilöihin oikeutta perustaa tytäryhtiöitä tai sivuliikkeitä jäsenvaltioihin. Aivan samalla tavoin kuin määräysvaltaa käyttävien osakkeenomistajien kansallisuus on merkityksetöntä sijoittautumisvapauden olemassaolon kannalta unionin tai ETA:n yhtiöiden tapauksessa, kansallisuus on merkityksetöntä sen kannalta, ettei sijoittautumisvapautta ole kolmansien maiden yhtiöiden tapauksessa.
G Pääomien vapaa liikkuvuus
71.
Kuten edellä todettiin, on mahdollista, että asian kannalta merkityksellisen, yhtymän sisäistä tappiontasausta koskevan Yhdistyneen kuningaskunnan lainsäädännön voitaisiin tai sen pitäisi katsoa vaikuttavan pääomien vapaaseen liikkuvuuteen, erityisesti yhteyden muodostavan yhtiön osakepääomaan tehtäviin suoriin sijoituksiin. Tämä ei mielestäni muuta edellä esitetyn arvioinnin lopputulosta unionin ja ETA:n sisäisten suhteiden osalta, sillä se, ettei tappioita ole mahdollista siirtää, aiheuttaa taloudellista haittaa myös yhteyden muodostavan yhtiön osakkeenomistajille riippumatta siitä, onko niillä määräysvaltaan oikeuttavia tai sitä pienempiä osuuksia.
72.
Jos kansallisella lainsäädännöllä on vaikutuksia pääomien vapaaseen liikkuvuuteen, se edellyttää Yhdistyneen kuningaskunnan yhtymän sisäistä tappiontasausta koskevan järjestelmän soveltamisalan ulottamista kolmansien maiden yhtiöihin. Koska Yhdistyneen kuningaskunnan lainsäädännössä kuitenkin jätettiin kolmansissa maissa asuvat yhteyden muodostavat yhtiöt kyseisen järjestelmän soveltamisalan ulkopuolelle ennen 31.12.1993, asian kannalta merkitykselliset säännökset eivät kuulu pääomien vapaan liikkuvuuden rajoituksia koskevan kiellon alaan EY 57 artiklan 1 kohdan (nykyisen SEUT 64 artiklan 1 kohdan) standstill-lausekkeen takia. ( 35 )
H Vastausehdotukset
73.
Edellä esitetyn perusteella ehdotan, että ensimmäiseen ennakkoratkaisukysymykseen vastataan siten, että ennakkoratkaisua pyytäneen tuomioistuimen käsiteltävänä olevan asian kaltaisissa olosuhteissa on pidettävä EY 43 ja EY 48 artiklan vastaisena vaatimusta siitä, että yhtymän sisäisen tappiontasauksen saamiseksi on yhteyden muodostavan yhtiön joko asuttava kyseessä olevassa jäsenvaltiossa tai harjoitettava siellä liiketoimintaa kiinteästä toimipaikasta. Kyseiset artiklat eivät silti estä jäsenvaltiota vaatimasta, että alimman tason yhteinen emoyhtiö siinä konsernissa, johon yhteyden muodostava yhtiö ja verotuksessa tappiot vastaanottavat yhtiöt kuuluvat, sijaitsee unionin tai ETA:n alueella ja että yhteyden muodostavan yhtiön ja verotuksessa tappiot vastaanottavien yhtiöiden väliset liittymät muodostuvat ainoastaan unionin tai ETA:n alueella sijaitsevista yhtiöistä. Riittää, että toiseen ennakkoratkaisukysymykseen annetaan samankaltainen vastaus kuin asiassa Philips Electronics UK esitettyyn neljänteen kysymykseen.
IV Ratkaisuehdotus
74.
Edellä esitetyn perusteella ehdotan, että unionin tuomioistuin vastaa First-Tier Tribunalin (Tax Chamber) esittämiin ennakkoratkaisukysymyksiin seuraavasti:
1)
Ennakkoratkaisua pyytäneen tuomioistuimen käsiteltävänä olevan asian kaltaisissa olosuhteissa on pidettävä EY 43 ja EY 48 artiklan (nykyisten SEUT 49 ja SEUT 54 artiklan) vastaisena vaatimusta siitä, että yhtymän sisäisen tappiontasauksen saamiseksi on yhteyden muodostavan yhtiön joko asuttava kyseessä olevassa jäsenvaltiossa tai harjoitettava siellä liiketoimintaa kiinteästä toimipaikasta. Kyseiset artiklat eivät silti estä vaatimasta kansallisessa lainsäädännössä, että alimman tason yhteinen emoyhtiö siinä konsernissa, johon yhteyden muodostava yhtiö ja verotuksessa tappiot vastaanottavat yhtiöt kuuluvat, asuu yhdessä kyseisistä jäsenvaltioista tai Euroopan talousalueeseen kuuluvassa valtiossa ja että yhteyden muodostavan yhtiön ja verotuksessa tappiot vastaanottavien yhtiöiden väliset liittymät muodostuvat ainoastaan sellaisista yhtiöistä.
2)
Kansallisen tuomioistuimen on jätettävä soveltamatta sellaisia kansallisia oikeussääntöjä, jotka ovat ristiriidassa EY 43 ja EY 48 artiklan kanssa.
( 1 )   Alkuperäinen kieli: englanti.
( 2 )   Tässä yhteydessä konsernilla (group of companies) tarkoitetaan emoyhtiön ja tytäryhtiöiden muodostamaa taloudellista yksikköä, jossa kaikilla on sama määräysvallan lähde.
( 3 )   Yleisesti ottaen yhtymää (consortium) voidaan luonnehtia kahden tai useamman yhtiön liittymiseksi yhteen tarkoituksenaan osallistua yhteiseen toimintaan tai yhdistää resurssinsa yhteisen päämäärän saavuttamiseksi. Yhdistyneen kuningaskunnan verolainsäädännössä yhtymän olemassaolon kuitenkin ratkaisee laissa määritelty omistusosuuden kynnysarvo, eikä yhteistä päämäärää edellytetä.
( 4 )   Ks. julkisasiamies Poiares Maduron ratkaisuehdotus asiassa C-446/03, Marks & Spencer, tuomio 13.12.2005 (Kok., s. I-10837, ratkaisuehdotuksen 17 kohta).
( 5 )   Asia C-264/96, ICI, tuomio 16.7.1998 (Kok., s. I-4695); em. asia Marks & Spencer ja asia C‑18/11, Philips Electronics UK, tuomio 6.9.2012.
( 6 )   Esillä olevassa asiassa on erotettava toisistaan käsitteet alimman tason emoyhtiö ja ylimmän tason emoyhtiö. Edellistä voidaan luonnehtia näin: yhtiö C on alimman tason emoyhtiö yhtiöihin A ja B nähden, jos A ja B ovat sen suoraan tai välillisesti omistamia tytäryhtiöitä eikä yhtiöllä C ole sellaista tytäryhtiötä D, joka olisi sekä A:n että B:n emoyhtiö. Konsernin ylimmän tason emoyhtiö on yhtiö, joka on suoraan tai välillisesti kaikkien konserniyhtiöiden emoyhtiö olematta itse minkään muun yhtiön tytäryhtiö.
( 7 )   Vastaanottavat yhtiöt ovat Felixstowe Dock and Railway Company Ltd, Savers Health and Beauty Ltd, Walton Container Terminal Ltd, WPCS (UK) Finance Ltd, AS Watson Card Services (UK) Ltd, Hutchison Whampoa (Europe) Ltd, Kruidvat UK Ltd ja Superdrug Stores plc.
( 8 )   Asian kannalta merkityksellisiä toimijoita Hutchison Whampoa Ltd:n ja vastaanottavien yhtiöiden välillä olivat erinäiset väliyhtiöinä toimivat holdingyhtiöt, jotka on rekisteröity EU:n ja ETA:n ulkopuolella (Hongkongissa tai Brittiläisillä Neitsytsaarilla) ja Euroopan unionissa (Yhdistyneessä kuningaskunnassa tai Alankomaissa).
( 9 )   Eräs Hutchison Whampoa -konsernin jäsen osti myöhemmin (23.6.2005) kaksi viimeksi mainittua yhtiötä, jolloin Hutchison 3G UK Holdings Ltd:stä puolestaan tuli ICTA:n 413 §:n 3 momentin a kohdassa määritelty konsernin jäsen.
( 10 )   ICTA:n 413 §:n 3 momentin mukaisesti.
( 11 )   Asia C-371/10, National Grid Indus, tuomio 29.11.2011 (Kok., s. I-12273, 45 kohta).
( 12 )   Tuomion 23 kohta. Muita asioita, joissa nousi esiin kysymys verotusvallan jakautumisesta, ovat esimerkiksi em. asia Marks & Spencer, tuomion 45 kohta; asia C-414/06, Lidl Belgium, tuomio 15.5.2008 (Kok., s. I-3601, 31 kohta); asia C-337/08, X Holding, tuomio 25.2.2010 (Kok., s. I-1215, 28 kohta) ja asia C-123/11, A Oy, tuomio 21.2.2013, 23 kohta.
( 13 )   Alankomaiden hallitus sitä vastoin katsoo, että kyseessä on sijoittautumisvapauden oikeutettu rajoitus.
( 14 )   Ks. julkisasiamies Kokottin ratkaisuehdotus em. asiassa Philips Electronics UK, ratkaisuehdotuksen 22 kohta oikeuskäytäntöviittauksineen.
( 15 )   Ks. julkisasiamies Poiares Maduron ratkaisuehdotus em. asiassa Marks & Spencer, ratkaisuehdotuksen 15 kohta.
( 16 )   Ks. julkisasiamies Kokottin ratkaisuehdotus em. asiassa Philips Electronics UK, ratkaisuehdotuksen 14 ja 29 kohta.
( 17 )   Julkisasiamies Sharpston korosti em. asiassa Lidl Belgium antamansa ratkaisuehdotuksen 29 ja 30 kohdassa sitä, minkä luonteinen on kassatilannetta koskeva haittatekijä, joka heijastuu konsernitasolle sijoittautumisvapauden rajoituksena.
( 18 )   Unionin tuomioistuin totesi tämän konsernitason edun em. asiassa Marks & Spencer antamansa tuomion 32 kohdassa (ks. lainaus jäljempänä).
( 19 )   Asia C‑35/11, Test Claimants in the FII Group Litigation, tuomio 13.11.2012, 90–92 kohta.
( 20 )   Em. asia Test Claimants in the FII Group Litigation, tuomion 93 ja 94 kohta.
( 21 )   Ks. ICTA:n 402 §:n 3 momentti, 406 §:n 1 momentti ja 413 §:n 6 momentti.
( 22 )   Tämä eroaa asiasta C-157/05, Holböck, tuomio 24.5.2007 (Kok., s. I-4051), jossa osakkeenomistajat, jotka eivät olleet määräävässä asemassa, harjoittivat kollektiivista määräysvaltaa yhtiöön nähden.
( 23 )   Tältä osin on huomattava, että määräysvallan tuottavat sijoitukset ovat aina suoria sijoituksia, mutta että on myös sellaisia sijoituksia, jotka eivät tuo määräysvaltaa mutta eivät silti ole puhtaita rahoitussijoituksia eli esimerkiksi portfoliosijoituksia, sillä niillä pyritään luomaan kiinteä suhde kohdeyhtiöön. Unionin tuomioistuin on katsonut unionin oikeuden mukaisista suorista sijoituksista, että pääomien vapaata liikkuvuutta koskevassa SEUT 63 artiklassa tarkoitettuja pääomanliikkeitä ovat muun muassa sijoittautumista tai suoria sijoituksia merkitsevät pääomanliikkeet. Suorilla sijoituksilla tarkoitetaan sellaista yrityksen osakkeiden hankintaa, jonka perusteella on tosiasiallisesti mahdollista osallistua yhtiön hallintoon tai määräysvallan käyttöön siinä (ks. asia C-182/08, Glaxo Wellcome, tuomio 17.9.2009 (Kok., s. I-8591, 40 kohta); asia C-81/09, Idryma Typou, tuomio 21.10.2010 (Kok., s. I-10161, 48 kohta) ja em. asia Test Claimants in the FII Group Litigation, tuomion 102 kohta). OECD:n käyttämässä terminologiassa suoriin ulkomaisiin investointeihin liittyy pitkäaikaisen taloudellisen suhteen luomisen tavoite. Se merkitsee pitkäaikaisen suhteen olemassaoloa ja merkittävää vaikutusvaltaa yrityksen hallintoon. Tällainen suhde on olemassa, jos sijoittajalla on joko suoraan tai muiden yritysten kautta omistusosuuden perusteella vähintään 10 prosentin äänivalta. Ks. OECD Benchmark Definition of Foreign Direct Investment, 4. painos, 2008, s. 48, kohta 117, ja Model Tax Convention on Income and on Capital: Condensed Version 2010 (saatavana englanniksi osoitteesta www.oecd.org). Ks. myös Smit, D., ”EU Freedoms, Non-EU Countries and Company Taxation”, Kluwer Law International, 2012, s. 64 ja 68.
( 24 )   Em. asia Philips Electronics UK, tuomion 12 ja 13 kohta.
( 25 )   Em. asia Marks & Spencer, tuomion 32 kohta.
( 26 )   Asia C-446/04, Test Claimants in the FII Group Litigation, tuomio 12.12.2006 (Kok., s. I-11753, 84 kohta).
( 27 )   Yhdistetyt asiat C-397/98 ja C-410/98, Metallgesellschaft ym., tuomio 8.3.2001 (Kok., s. I-1727, 43 kohta).
( 28 )   Tuomion 39 kohta.
( 29 )   Ks. julkisasiamies Kokottin ratkaisuehdotus em. asiassa Philips Electronics UK, ratkaisuehdotuksen 81 kohta.
( 30 )   Tuomion 20 kohta.
( 31 )   Asia C-1/93, Halliburton Services, tuomio 12.4.1994, (Kok., s. I-1137, Kok. Ep. XV, s. I-101).
( 32 )   Ks. tuomion 6 kohta.
( 33 )   Tämä tilanne poikkeaa lainvastaisesti myönnetystä valtiontuesta, jota unionin tuomioistuimen oikeuskäytännön mukaan ei voida ”laillistaa” taannehtivasti: tässä on paremminkin kyse unionin oikeuden mukaisen jäsenvaltion velvoitteen rajoista kuin velvoitteen rikkomisen seurauksista. Ks. yhdistetyt asiat C-261/01 ja C-262/01, van Calster ym., tuomio 21.10.2003 (Kok., s. I-12249).
( 34 )   Asia C-524/04, Test Claimants in the Thin Cap Group Litigation, tuomio 13.3.2007 (Kok., s. I-2107, 98–100 kohta).
( 35 )   Voidaan todeta, että vuonna 2000 säädettyä ICTA:n 403 §:n 3A ja 3B momenttia edelsi säännös, jonka mukaan yrityksellä tarkoitettiin ainoastaan Yhdistyneen kuningaskunnan yrityksiä. Ks. vuoden 1970 ICTA:n 258 §:n 7 momentti (lainattu asiassa ICI annetun tuomion 6 kohdassa).
112
Kuten julkisasiamies on ratkaisuehdotuksensa 182–184 kohdassa todennut, direktiivissä 96/61 asetetut ehdot rajoittavat omaisuuden käyttämistä tämän direktiivin soveltamisalaan kuuluvien laitosten vaikutuspiiriin kuuluvilla alueilla.
113
Omaisuudensuoja ei kuitenkaan ole ehdoton oikeus, vaan sitä on arvioitava sen tehtävän perusteella, joka sillä on yhteiskunnassa. Tästä syystä omaisuuden käyttämistä voidaan rajoittaa, kunhan rajoitukset tosiasiassa palvelevat yleisen edun mukaisia tavoitteita eikä niillä puututa perusoikeuksiin tavoitellun päämäärän kannalta suhteettomasti ja tavalla, jota ei voida hyväksyä ja jolla loukattaisiin näin suojattujen oikeuksien keskeistä sisältöä (yhdistetyt asiat C-402/05 P ja C-415/05 P, Kadi ja Al Barakaat International Foundation v. neuvosto ja komissio, tuomio 3.9.2008, Kok., s. I-6351, 355 kohta sekä yhdistetyt asiat C-379/08 ja C-380/08, ERG ym., Kok., s. I-2007, 80 kohta).
114
Edellä tarkoitettujen yleisen edun mukaisten tavoitteiden osalta vakiintuneesta oikeuskäytännöstä johtuu, että ympäristönsuojelu sisältyy näihin tavoitteisiin ja sillä voidaan siten perustella omaisuuden käytön rajoittamista (ks. asia 240/83, ADBHU, tuomio 7.2.1985, Kok., s. 531, 13 kohta; asia 302/86, komissio v. Tanska, tuomio 20.9.1988, Kok., s. 4607, Kok. Ep. IX, s. 761, 8 kohta; asia C-213/96, Outokumpu, tuomio 2.4.1998, Kok., s. I-1777, 32 kohta sekä em. yhdistetyt asiat ERG ym., tuomion 81 kohta).
115
Kysymyksessä olevan omaisuudensuojaan puuttumisen oikeasuhteisuudesta, mikäli tällainen puuttuminen voidaan osoittaa, on riittävää todeta, että direktiivissä 96/61 omaisuudensuojan edellyttämät vaatimukset ja ympäristönsuojeluun liittyvät vaatimukset asetetaan keskenään tasapainoon.
116
Näin ollen viidenteen kysymykseen on vastattava, että direktiivin 96/61 15 a artiklasta sekä Århusin yleissopimuksen 9 artiklan 2 ja 4 kappaleesta johtuvien velvoitteiden täyttämistä koskevassa kansallisessa menettelyssä tehty kansallisen tuomioistuimen ratkaisu, jolla kyseisen direktiivin säännösten vastaisesti myönnetty lupa on kumottu, ei voi sellaisenaan merkitä perusteetonta puuttumista toiminnanharjoittajalle kuuluvaan, Euroopan unionin perusoikeuskirjan 17 artiklassa taattuun omaisuudensuojaan.
Oikeudenkäyntikulut
117
Pääasian asianosaisten osalta asian käsittely unionin tuomioistuimessa on välivaihe kansallisessa tuomioistuimessa vireillä olevan asian käsittelyssä, minkä vuoksi kansallisen tuomioistuimen asiana on päättää oikeudenkäyntikulujen korvaamisesta. Oikeudenkäyntikuluja, jotka ovat aiheutuneet muille kuin näille asianosaisille huomautusten esittämisestä unionin tuomioistuimelle, ei voida määrätä korvattaviksi.
Näillä perusteilla unionin tuomioistuin (suuri jaosto) on ratkaissut asian seuraavasti:
1)
SEUT 267 artiklaa on tulkittava siten, että ennakkoratkaisupyynnön esittäneen tuomioistuimen kaltainen kansallinen tuomioistuin on velvollinen omasta aloitteestaan saattamaan ennakkoratkaisupyynnön unionin tuomioistuimen käsiteltäväksi silloinkin, kun asia on sen uudelleen ratkaistavana asianomaisen jäsenvaltion perustuslakituomioistuimen kumottua sen ensimmäisen ratkaisun ja kun sen on kansallisen oikeuden säännön mukaan noudatettava asian ratkaisemisessa perustuslakituomioistuimen omaksumaa oikeudellista kantaa.
2)
Ympäristön pilaantumisen ehkäisemisen ja vähentämisen yhtenäistämiseksi 24.9.1996 annettua neuvoston direktiiviä 96/61/EY, sellaisena kuin se on muutettuna 18.1.2006 annetulla Euroopan parlamentin ja neuvoston asetuksella (EY) N:o 166/2006, on tulkittava siten, että
direktiivissä edellytetään, että yleisöllä, jota asia koskee, on mahdollisuus tutustua pääasian oikeudenkäynnin kohteena olevan kaltaiseen maankäyttöpäätökseen jo asianomaista laitosta varten myönnettävää lupaa koskevan menettelyn alussa
direktiivissä ei sallita, että toimivaltaiset kansalliset viranomaiset epäävät yleisöltä, jota asia koskee, mahdollisuuden tutustua tällaiseen päätökseen vetoamalla kansallisessa tai unionin oikeudessa säädettyyn kaupallisten tai teollisten tietojen luottamuksellisuuteen suojatakseen oikeutettua taloudellista etua
direktiivissä ei estetä sitä, että ensimmäisen asteen hallintomenettelyssä tapahtunut perusteeton kieltäytyminen pääasian oikeudenkäynnin kohteena olevan kaltaisen maankäyttöpäätöksen saattamisesta yleisön, jota asia koskee, saataville voidaan korjata hallinnollisessa muutoksenhakumenettelyssä, kunhan kaikki vaihtoehdot ja ratkaisut ovat vielä avoimia ja menettelyvirheen korjaaminen menettelyn tässä vaiheessa antaa yleisölle, jota asia koskee, vielä todellisen mahdollisuuden vaikuttaa päätöksentekomenettelyn lopputulokseen, ja näiden seikkojen tutkiminen on kansallisen tuomioistuimen tehtävä.
3)
Direktiivin 96/61, sellaisena kuin se on muutettuna asetuksella N:o 166/2006, 15 a artiklaa on tulkittava siten, että yleisöön, jota asia koskee, kuuluvilla henkilöillä on oltava tässä säännöksessä säädetyssä menettelyssä oikeus pyytää tuomioistuinta tai muuta lailla perustettua riippumatonta ja puolueetonta elintä määräämään turvaamistoimista, joilla tilapäisesti keskeytetään kyseisen direktiivin 4 artiklassa tarkoitetun luvan soveltaminen ennen asiassa annettavaa lopullista ratkaisua.
4)
Direktiivin 96/61, sellaisena kuin se on muutettuna asetuksella N:o 166/2006, 15 a artiklasta sekä tiedon saantia, yleisön osallistumisoikeutta päätöksentekoon sekä muutoksenhaku- ja vireillepano-oikeutta ympäristöasioissa koskevan yleissopimuksen, joka allekirjoitettiin Århusissa 25.6.1988 ja hyväksyttiin Euroopan yhteisön puolesta 17.2.2005 tehdyllä neuvoston päätöksellä 2005/370/EY, 9 artiklan 2 ja 4 kappaleesta johtuvien velvoitteiden täyttämistä koskevassa kansallisessa menettelyssä tehty kansallisen tuomioistuimen ratkaisu, jolla kyseisen direktiivin säännösten vastaisesti myönnetty lupa on kumottu, ei voi sellaisenaan merkitä perusteetonta puuttumista toiminnanharjoittajalle kuuluvaan, Euroopan unionin perusoikeuskirjan 17 artiklassa taattuun omaisuudensuojaan.
”Ennakkoratkaisupyyntö — Vapauden, turvallisuuden ja oikeuden alue — Direktiivi 2004/83/EY — Pakolaisaseman tai toissijaisen suojeluaseman myöntämisedellytyksiä koskevat vähimmäisvaatimukset — 4 artikla — Tosiseikkojen ja olosuhteiden arviointi — Arviointitavat — Tietyn näytön hyväksyminen — Toimivaltaisten kansallisten viranomaisten toimivallan laajuus — Sukupuolisesta suuntautumisesta johtuvan vainon pelko — Turvapaikanhakijan sukupuolisesta suuntautumisestaan esittämien lausumien ja asiakirjojen tai muiden todisteiden selvittämistä koskevien rajoitusten ja tällaisen muita vainon syitä koskevan näytön selvittämiseen sovellettavien rajoitusten väliset erot — Direktiivi 2005/85/EY — Pakolaisaseman myöntämistä tai poistamista koskevissa menettelyissä jäsenvaltioissa sovellettavat vähimmäisvaatimukset — 13 artikla — Henkilökohtaista puhuttelua koskevat vaatimukset — Euroopan unionin perusoikeuskirja — 1 artikla — Ihmisarvo — 7 artikla — Yksityis- ja perhe-elämän kunnioittaminen”
Yhdistetyissä asioissa C-148/13–C-150/13,
joissa on kyse SEUT 267 artiklaan perustuvista ennakkoratkaisupyynnöistä, jotka Raad van State (Alankomaat) on esittänyt 20.3.2013 tekemillään päätöksillä, jotka ovat saapuneet unionin tuomioistuimeen 25.3.2013, saadakseen ennakkoratkaisun asioissa
A (C-148/13),
B (C-149/13) ja
C (C-150/13)
vastaan
Staatssecretaris van Veiligheid en Justitie,
United Nations High Commissioner for Refugeesin (UNHCR)
osallistuessa asioiden käsittelyyn,
UNIONIN TUOMIOISTUIN (suuri jaosto),
toimien kokoonpanossa: presidentti V. Skouris, varapresidentti K. Lenaerts, jaostojen puheenjohtajat A. Tizzano, L. Bay Larsen (esittelevä tuomari), T. von Danwitz, A. Ó Caoimh ja J.-C. Bonichot sekä tuomarit A. Borg Barthet, J. Malenovský, E. Levits, E. Jarašiūnas, C. G. Fernlund ja J. L. da Cruz Vilaça,
julkisasiamies: E. Sharpston,
kirjaaja: johtava hallintovirkamies M. Ferreira,
ottaen huomioon kirjallisessa käsittelyssä ja 25.2.2014 pidetyssä istunnossa esitetyn,
ottaen huomioon huomautukset, jotka sille ovat esittäneet
A, edustajanaan advocaat N. C. Blomjous,
B, edustajanaan advocaat C. Chen,
United Nations High Commissioner for Refugees (UNHCR), asiamiehenään P. Moreau, avustajanaan M.-E. Demetriou, QC,
Alankomaiden hallitus, asiamiehinään C. Schillemans, M. Bulterman ja B. Koopman,
Belgian hallitus, asiamiehinään M. Jacobs ja C. Pochet,
Tšekin hallitus, asiamiehinään M. Smolek ja J. Vláčil,
Saksan hallitus, asiamiehinään T. Henze ja A. Wiedmann,
Kreikan hallitus, asiamiehenään M. Michelogiannaki,
Ranskan hallitus, asiamiehinään D. Colas ja S. Menez,
Euroopan komissio, asiamiehinään M. Condou-Durande ja R. Troosters,
kuultuaan julkisasiamiehen 17.7.2014 pidetyssä istunnossa esittämän ratkaisuehdotuksen,
on antanut seuraavan
tuomion
1
Ennakkoratkaisupyynnöt koskevat kolmansien maiden kansalaisten ja kansalaisuudettomien henkilöiden määrittelyä pakolaisiksi tai muuta kansainvälistä suojelua tarvitseviksi henkilöiksi koskevista vähimmäisvaatimuksista sekä myönnetyn suojelun sisällöstä 29.4.2004 annetun neuvoston direktiivin 2004/83/EY (EUVL L 304, s. 12, oikaisut EUVL 2005, L 204, s. 24 ja EUVL 2011, L 278, s. 13) 4 artiklan ja Euroopan unionin perusoikeuskirjan (jäljempänä perusoikeuskirja) 3 ja 7 artiklan tulkintaa.
2
Nämä pyynnöt on esitetty asioissa, joissa ovat vastakkain yhtäältä A, B ja C, jotka ovat kolmansien valtioiden kansalaisia, ja toisaalta Staatssecretaris van Veiligheid en Justitie (turvallisuus- ja oikeusministeriön valtiosihteeri, jäljempänä Staatssecretaris) ja jotka koskevat sitä, että kyseisten henkilöiden hakemukset turvapaikkamenettelyssä myönnettävästä määräaikaisesta oleskeluluvasta Alankomaissa on hylätty.
Asiaa koskevat oikeussäännöt
Kansainvälinen oikeus
3
Pakolaisten oikeusasemaa koskevan yleissopimuksen, joka allekirjoitettiin Genevessä 28.7.1951 ja joka tuli voimaan 22.4.1954 (Yhdistyneiden kansakuntien sopimuskokoelma, nide 189, s. 150, nro 2545 (1954); jäljempänä Geneven yleissopimus), sellaisena kuin se on täydennettynä New Yorkissa 31.1.1967 tehdyllä pakolaisten oikeusasemaa koskevalla pöytäkirjalla, joka puolestaan tuli voimaan 4.10.1967, 1 artiklan A kohdan 2 alakohdan ensimmäisen alakohdan mukaan ”pakolaisella”tarkoitetaan jokaista henkilöä, ”jolla on perusteltua aihetta pelätä joutuvansa vainotuksi rodun, uskonnon, kansallisuuden, tiettyyn yhteiskuntaluokkaan kuulumisen tai poliittisen mielipiteen johdosta, [joka] oleskelee kotimaansa ulkopuolella ja on kykenemätön tai sellaisen pelon johdosta haluton turvautumaan sanotun maan suojaan; tai joka olematta minkään maan kansalainen oleskelee entisen pysyvän asuinmaansa ulkopuolella ja edellä mainittujen seikkojen tähden on kykenemätön tai sanotun pelon vuoksi haluton palaamaan sinne”.
Unionin oikeus
Direktiivi 2004/83
4
Direktiivin 2004/83 johdanto-osan kolmannen perustelukappaleen mukaan Geneven yleissopimus on pakolaisten suojelua koskevan kansainvälisen oikeudellisen järjestelmän kulmakivi.
5
Direktiivin johdanto-osan kymmenennessä perustelukappaleessa todetaan seuraavaa:
”Tässä direktiivissä kunnioitetaan perusoikeuksia ja noudatetaan [perusoikeuskirjan] periaatteita. Tällä direktiivillä pyritään erityisesti varmistamaan ihmisarvon täysimääräinen kunnioittaminen sekä turvapaikanhakijoiden ja heidän mukanaan tulevien perheenjäsenten oikeus turvapaikkaan.”
6
Direktiivin johdanto-osan 16 perustelukappaleessa todetaan, että olisi laadittava vähimmäisvaatimukset pakolaisaseman määrittelylle ja sisällölle ohjeeksi jäsenvaltioiden toimivaltaisille kansallisille elimille Geneven yleissopimuksen soveltamista varten.
7
Direktiivin 2004/83 johdanto-osan 17 perustelukappaleen mukaan on tarpeen ottaa käyttöön yhteiset perusteet, joiden mukaisesti turvapaikanhakijoille myönnetään Geneven yleissopimuksen 1 artiklassa tarkoitettu pakolaisasema.
8
Direktiivin 2 artiklan mukaan tässä direktiivissä tarkoitetaan
”– –
c)
’pakolaisella’ kolmannen maan kansalaista, jolla on perusteltua aihetta pelätä joutuvansa vainotuksi rodun, uskonnon, kansallisuuden, poliittisten mielipiteiden tai tiettyyn yhteiskunnalliseen ryhmään kuulumisen vuoksi ja joka oleskelee kansalaisuusmaansa ulkopuolella ja on kykenemätön tai sellaisen pelon johdosta haluton turvautumaan sanotun maan suojaan 
”
9
Direktiivin 2004/83 II lukuun, jonka otsikko on ”Kansainvälistä suojelua koskevien hakemusten arviointi”, sisältyvässä 4 artiklassa määritellään tosiseikkojen ja olosuhteiden arviointiedellytykset ja säädetään seuraavaa:
”1.   Jäsenvaltiot voivat katsoa, että hakija on velvollinen esittämään mahdollisimman pian kaikki kansainvälistä suojelua koskevan hakemuksen perusteiksi tarvittavat seikat. Jäsenvaltio on velvollinen yhteistyössä hakijan kanssa arvioimaan kaikki hakemukseen liittyvät olennaiset seikat.
2.   Edellä 1 kohdassa mainitut seikat koostuvat hakijan lausumista, hakijan saatavissa olevista asiakirjoista, jotka koskevat hänen ikäänsä, taustaansa, myös asiaankuuluvien omaisten taustaa, henkilöllisyyttään, kansalaisuuttaan tai kansalaisuuksiaan, aikaisempaa tai aikaisempia asuinmaitaan ja ‑paikkojaan, aikaisempia turvapaikkahakemuksia, matkareittiään sekä henkilö- ja matkustusasiakirjojaan, sekä kansainvälisen suojelun hakemisen syistä.
3.   Kansainvälistä suojelua koskevan hakemuksen arviointi on suoritettava tapauskohtaisesti, ja se käsittää:
a)
kaikki alkuperämaahan silloin, kun jäsenvaltiot tekevät hakemusta koskevan päätöksen, liittyvät asiaan vaikuttavat tosiseikat, mukaan luettuina alkuperämaan lait ja asetukset ja tapa, jolla niitä sovelletaan;
b)
hakijan esittämät asiaan vaikuttavat lausumat ja asiakirjat, mukaan luettuina tiedot siitä, onko hakija joutunut tai voiko hän joutua vainotuksi tai kärsimään vakavaa haittaa;
c)
hakijan asema ja henkilökohtaiset olosuhteet, kuten tausta, sukupuoli ja ikä, jotta voidaan arvioida, onko hakijan henkilökohtaisten olosuhteiden perusteella niitä tekoja, joiden kohteeksi hakija on joutunut tai voisi joutua, pidettävä vainona tai vakavana haittana;
d)
onko hakijan alkuperämaasta lähtemisen jälkeen toteuttamien toimien ainoana tai tärkeimpänä tarkoituksena ollut luoda edellytykset kansainvälistä suojelua koskevan hakemuksen tekemiselle, sen arvioimiseksi, asettavatko nämä toimet kyseisen henkilön vaaraan joutua vainotuksi tai kärsimään vakavaa haittaa, jos hänet palautetaan tähän maahan;
e)
voidaanko hakijan kohtuudella olettaa turvautuvan sellaisen toisen maan suojaan, jonka kansalaisuuteen hänellä on oikeus.
5.   Vaikka jäsenvaltiot soveltavat periaatetta, jonka mukaan hakijan velvollisuutena on esittää kansainvälistä suojelua koskevan hakemuksen perusteluiksi tarvittavat seikat ja vaikka joidenkin hakijan lausumien seikkojen tueksi ei olisi esitetty asiakirjoja tai muita todisteita, näitä seikkoja ei tarvitse todentaa, jos seuraavat edellytykset täyttyvät:
a)
hakija on todella yrittänyt esittää näyttöä hakemuksensa tueksi;
b)
kaikki hakijan saatavissaan olevat olennaiset seikat on esitetty ja muiden asiaan vaikuttavien seikkojen puuttumisesta on annettu tyydyttävä selitys;
c)
hakijan lausumia pidetään johdonmukaisina ja uskottavina eivätkä ne ole ristiriidassa hänen tapaukseensa liittyvien saatavilla olevien tapauskohtaisten ja yleisten tietojen kanssa;
d)
hakija on tehnyt kansainvälistä suojelua koskevan hakemuksensa heti kun mahdollista, jollei hakija voi esittää uskottavia syitä sille, miksei hän ole toiminut näin; ja
e)
hakija on todettu yleisesti uskottavaksi.”
10
Direktiivin 2004/83 10 artiklassa, jonka otsikkona on ”Vainon syyt”, säädetään seuraavaa:
”1.   Arvioidessaan vainon syitä jäsenvaltioiden on otettava huomioon seuraavat seikat:
d)
jotakin ryhmää pidetään erityisenä yhteiskunnallisena ryhmänä, jos erityisesti:
ryhmän jäsenet jakavat jonkin luontaisen ominaisuuden tai heillä on yhteinen tausta, jota ei voida muuttaa, tai heille on yhteistä sellainen ominaisuus tai usko, joka on niin keskeinen osa identiteettiä tai omaatuntoa, ettei heitä pitäisi vaatia luopumaan siitä, ja
ryhmällä on selvästi erottuva identiteetti asianomaisessa maassa, koska ympäröivä yhteiskunta mieltää sen erilaiseksi.
Alkuperämaan oloista riippuen tietty yhteiskunnallinen ryhmä voi olla ryhmä, jonka yhteisenä ominaisuutena on sukupuolinen suuntautuminen. Sukupuoliseen suuntautumiseen ei voida katsoa kuuluvan tekoja, joita jäsenvaltioiden lainsäädännön mukaan pidetään rikollisina. 
”
Direktiivi 2005/85/EY
11
Pakolaisaseman myöntämistä tai poistamista koskevissa menettelyissä jäsenvaltioissa sovellettavista vähimmäisvaatimuksista 1.12.2005 annetun neuvoston direktiivin 2005/85/EY (EUVL L 326, s. 13, oikaisu EUVL 2006, L 236, s. 36) johdanto-osan kahdeksannessa perustelukappaleessa todetaan, että tässä direktiivissä kunnioitetaan perusoikeuksia ja noudatetaan erityisesti perusoikeuskirjan periaatteita.
12
Direktiivin 2005/85 13 artiklan, jossa esitetään henkilökohtaista puhuttelua koskevat vaatimukset, 3 kohdassa säädetään seuraavaa:
”Jäsenvaltioiden on varmistettava asianmukaisin toimenpitein, että henkilökohtaiset puhuttelut suoritetaan olosuhteissa, joissa hakijat voivat esittää hakemuksensa perusteet kattavasti. Tätä varten jäsenvaltioiden on:
a)
varmistettava, että puhuttelun suorittaja on riittävän pätevä ottamaan huomioon hakemukseen liittyvät henkilökohtaiset tai yleiset olosuhteet, muun muassa hakijan kulttuuritaustan tai haavoittuvaisen aseman, siinä määrin kuin se on mahdollista 
”
Alankomaiden oikeus
13
Asioiden kannalta merkityksellinen kansallinen säännöstö sisältyy vuoden 2000 ulkomaalaislain (Vreemdelingenwet 2000) 31 §:ään, vuoden 2000 ulkomaalaisasetuksen (Vreemdelingenbesluit 2000) 3.111 §:ään ja vuoden 2000 ulkomaalaismääräyksen (Voorschrift Vreemdelingen 2000) 3.35 §:ään.
14
Näitä säännöksiä on selitetty vuonna 2000 annetun ulkomaalaisia koskevan hallinnollisen soveltamisohjeen (Vreemdelingencirculaire 2000) C2/2.1, C2/2.1.1 ja C14/2.1–C14/2.4 kohdassa.
15
Vuoden 2000 ulkomaalaislain 31 §:n 1 momentin, luettuna yhdessä vuoden 2000 ulkomaalaisasetuksen 3.111 §:n 1 momentin kanssa, mukaan asianomaisen turvapaikanhakijan tehtävänä on osoittaa niiden syiden uskottavuus, joilla turvapaikkamenettelyssä myönnetään määräaikainen oleskelulupa; turvapaikanhakijan on omasta aloitteestaan esitettävä kaikki sellaiset asian kannalta merkitykselliset tiedot, joiden perusteella viranomainen voi ratkaista hänen hakemuksensa. Staatssecretaris arvioi, onko luvan myöntäminen oikeudellisesti perusteltua.
16
Vuoden 2000 ulkomaalaisasetuksen 3.111 §:n 1 momentissa säädetään, että turvapaikanhakijan on vuoden 2000 ulkomaalaislain 28 §:ssä tarkoitettua oleskelulupaa hakiessaan ilmoitettava kaikki tiedot, mukaan luettuina merkitykselliset asiakirjat, joiden perusteella Staatssecretaris voi yhteistyössä turvapaikanhakijan kanssa arvioida, onko luvan myöntäminen oikeudellisesti perusteltua.
17
Vuonna 2000 annetun ulkomaalaisia koskevan hallinnollisen soveltamisohjeen C14/2.1 kohdan mukaan turvapaikanhakijan lausumien uskottavuuden arviointi koskee hänen esittämiään tosiseikkoja tai olosuhteita. Tosiasialliset olosuhteet ovat tietoja ulkomaalaisen henkilöstä, muiden muassa hänen sukupuolisesta suuntautumisestaan.
18
Kyseisen soveltamisohjeen C14/2.2 kohdan mukaan turvapaikanhakija on velvollinen kertomaan totuuden ja tekemään täyttä yhteistyötä tosiseikaston mahdollisimman kattavaksi selvittämiseksi. Hänen on myös ilmoitettava mahdollisimman aikaisessa vaiheessa maahanmuutto- ja kansalaistamisviranomaiselle kaikista tosiseikkoihin liittyvistä tapahtumista ja olosuhteista, jotka voivat olla merkityksellisiä hänen hakemuksensa käsittelyn kannalta.
19
Soveltamisohjeen C14/2.3 kohdan mukaan ei ole mahdotonta, että turvapaikanhakijan joidenkin lausumien epäuskottavuus haittaa myös hänen kaikkien muidenkin lausumiensa uskottavuutta.
20
Soveltamisohjeen C14/2.4 kohdan mukaan on lähtökohtaisesti riittävää, että turvapaikanhakija esittää uskottavia lausumia. Tätä varten ulkomaalaisen odotetaan esittävän asiakirjoja hakemuksensa tueksi. Asianomaisen turvapaikanhakijan hakemuksensa tueksi esittämien lausumien uskottavuuden arvioinnissa ei kuitenkaan ole kyse siitä, voidaanko lausumat näyttää toteen, ja jos voidaan, missä määrin. Turvapaikanhakijat nimittäin ovat monissa tapauksissa osoittaneet olevansa kykenemättömiä esittämään kertomuksestaan vakuuttavaa näyttöä eikä tätä voida myöskään kohtuudella vaatia heiltä.
21
Staatssecretaris voi vuoden 2000 ulkomaalaismääräyksen 3.35 §:n 3 momentin mukaisesti pitää lausumia uskottavina ja siis jättää vaatimatta niiden todentamista, jos turvapaikanhakijaa voidaan pitää yleisesti uskottavana.
Pääasiat ja ennakkoratkaisukysymys
22
A, B ja C, jotka ovat kolmansien maiden kansalaisia, ovat kukin hakeneet turvapaikkamenettelyssä myönnettävää määräaikaista oleskelulupaa Alankomaista. He ovat hakemustensa tueksi vedonneet siihen, että he pelkäävät joutuvansa alkuperämaissaan vainotuiksi erityisesti homoseksuaalisuutensa perusteella.
23
Staatssecretaris hylkäsi A:n ensimmäisen turvapaikkahakemuksen epäuskottavana.
24
A ei riitauttanut tätä ensimmäistä hylkäyspäätöstä vaan teki toisen turvapaikkahakemuksen, jossa hän ilmoitti olevansa valmis alistumaan homoseksuaalisuutensa osoittavaan ”testiin” tai suorittamaan homoseksuaalisen teon näyttääkseen toteen väitteensä sukupuolisesta suuntautumisestaan.
25
Staatssecretaris hylkäsi 12.7.2011 tekemällään päätöksellä A:n toisen hakemuksen sillä perusteella, ettei hän ollut edelleenkään näyttänyt uskottavasti toteen väitettään sukupuolisesta suuntautumisestaan. Staatssecretarisin mielestä ei ollut mahdollista tukeutua pelkkään turvapaikanhakijan omaan ilmoitukseen sukupuolisesta suuntautumisestaan arvioimatta mitenkään sen uskottavuutta.
26
Staatssecretaris hylkäsi 1.8.2012 B:n hakemuksen sillä perusteella, että hänen lausumansa homoseksuaalisuudestaan olivat epämääräisiä, ylimalkaisia ja epäuskottavia. Lisäksi Staatssecretaris katsoi, että koska B on kotoisin maasta, jossa homoseksuaalisuutta ei hyväksytä, hänen voitiin odottaa kykenevän kuvailemaan yksityiskohtaisemmin tunteitaan ja sukupuolista suuntautumistaan koskevaa sisäistä prosessiaan.
27
C teki ensimmäisen turvapaikkahakemuksen muista kuin homoseksuaalisuudestaan johtuvista vainon syistä; Staatssecretaris hylkäsi hakemuksen.
28
C ei riitauttanut tätä ensimmäistä päätöstä vaan teki toisen turvapaikkahakemuksen, joka perustui tällä kertaa hänen pelkoonsa joutua alkuperämaassaan vainotuksi homoseksuaalisuutensa takia. Tässä toisessa hakemuksessaan C väitti voineensa tunnistaa tunteensa homoseksuaalisiksi vasta alkuperämaastaan lähdettyään. Hakemuksensa tueksi C myös luovutti hakemuksensa käsittelystä vastanneille viranomaisille videotallenteen intiimeistä teoistaan samaa sukupuolta olevan henkilön kanssa.
29
Staatssecretaris hylkäsi 8.10.2012 tekemällään päätöksellä C:n turvapaikkahakemuksen, koska hänen lausumansa homoseksuaalisuudestaan eivät olleet uskottavia. Staatssecretarisin mielestä C:n olisi pitänyt kertoa sukupuolisesta suuntautumisestaan ensimmäisessä turvapaikkahakemuksessaan, C ei ollut kuvaillut selvästi, miten hän oli tiedostanut homoseksuaalisuutensa, eikä hän ollut kyennyt vastaamaan kysymyksiin alankomaalaisista homoseksuaalien oikeuksia puolustavista järjestöistä.
30
Turvapaikkamenettelyssä myönnettävästä määräaikaisesta oleskeluluvasta tekemiensä hakemusten hylkäämisen jälkeen A, B ja C hakivat hylkäyspäätöksiin muutosta Rechtbank ’s-Gravenhagelta.
31
Rechtbank ’s-Gravenhage hylkäsi A:n muutoksenhaun 9.9.2011 ja C:n muutoksenhaun 30.10.2012 antamillaan ratkaisuilla perusteettomina. Kyseinen tuomioistuin katsoi yhtäältä, että A:n ja C:n olisi muutoksenhaussaan pitänyt riitauttaa Staatssecretarisin ensimmäiset hylkäyspäätökset, ja toisaalta, etteivät he olleet jälkimmäisessä turvapaikkamenettelyssä esittäneet homoseksuaalisuudestaan uskottavia lausumia.
32
Myös B:n muutoksenhaku Staatssecretarisin hylkäyspäätöksestä hylättiin 23.8.2012 annetulla ratkaisulla. Rechtbank ’s-Gravenhagen mukaan Staatssecretaris oli kohtuullisesti voinut päätellä, etteivät B:n lausumat homoseksuaalisuudestaan olleet uskottavia.
33
A, B ja C ovat valittaneet kyseisistä ratkaisuista Raad van Stateen.
34
Valituksissaan A, B ja C katsovat erityisesti, että koska turvapaikanhakijoiden sukupuolista suuntautumista ei voida todeta objektiivisesti, turvapaikkahakemuksen käsittelystä vastaavien viranomaisten on perustettava päätöksensä pelkkään näiden hakijoiden ilmoitukseen suuntautumisestaan.
35
Pääasioiden valittajat toteavat kuitenkin, että turvapaikanhakijan lausumien uskottavuutta arvioidessaan kyseiset viranomaiset esittävät kysymyksiä tällaisesta väitetystä suuntautumisesta; tällaiset kysymykset ovat vastoin erityisesti turvapaikanhakijan ihmisarvon kunnioitusta ja hänen oikeuttaan yksityiselämän kunnioitukseen, eikä niissä myöskään oteta huomioon kiusallisuutta, jota turvapaikanhakija saattaa tuntea puhuttelun aikana, eikä kulttuurisia esteitä sille, että hän voisi puhua vapaasti suuntautumisestaan. Myöskään se, että Staatssecretaris pitää turvapaikkakertomusta epäuskottavana, ei saa johtaa päätelmään, jonka mukaan itse sukupuolinen suuntautuminenkin on epäuskottava.
36
Staatssecretaris huomauttaa, ettei direktiivistä 2004/83 eikä perusoikeuskirjasta ilmene, että ratkaisun olisi perustuttava pelkkään turvapaikanhakijoiden ilmoitukseen sukupuolisesta suuntautumisestaan. Selvityksen ei kuitenkaan tule koskea niinkään sitä, pitääkö turvapaikanhakijoiden väite sukupuolisesta suuntautumisestaan tosiaankin paikkansa, vaan pikemminkin sitä, ovatko he osoittaneet uskottavasti kuuluvansa direktiivin 2004/83 10 artiklan 1 kohdan d alakohdassa tarkoitettuun yhteiskunnalliseen ryhmään, taikka sitä, pitävätkö vainon harjoittajat heitä tällaisina mainitun direktiivin 10 artiklan 2 kohdassa tarkoitetulla tavalla.
37
Lisäksi Staatssecretarisin mukaan turvapaikanhakijat voivat vain harvoin esittää homoseksuaalisuudestaan näyttöä muutoin kuin omilla lausumillaan, joten silloin, kun näitä lausumia pidetään johdonmukaisina ja uskottavina ja kun turvapaikanhakija voidaan katsoa yleisesti uskottavaksi, asia on epäselvässä tapauksessa ratkaistava hänen edukseen.
38
Staatssecretarisin mielestä arviointi, joka sen on tehtävä turvapaikanhakijoiden sukupuolisesta suuntautumisesta, ei poikkea muiden vainon syiden arvioinnista. Kyseinen viranomainen väittää kuitenkin ottavansa huomioon erityisongelmat, jotka mahdollisesti liittyvät sukupuolista suuntautumista koskeviin lausumiin. Yhtenä lähtökohtana on, etteivät turvapaikkapuhuttelusta vastaavat työntekijät esitä mitään nimenomaisia kysymyksiä tavasta, jolla turvapaikanhakijat toteuttavat suuntautumistaan. Mitään merkitystä ei myöskään anneta turvapaikanhakijoiden todisteina esittämille kuville intiimeistä teoistaan, koska ne osoittavat vain seksuaalisten tekojen suorittamista eivätkä väitetyn sukupuolisen suuntautumisen tosiasiallisuutta.
39
Raad van State täsmentää, ettei Staatssecretarisilla ole direktiivin 2004/83 4 artiklan eikä myöskään niiden perusoikeuskirjan määräysten, joihin on vedottu, nojalla velvollisuutta pitää turvapaikanhakijoiden väitettä sukupuolisesta suuntautumisestaan toteen näytettynä pelkästään heidän lausumiensa perusteella. Kyseisen tuomioistuimen mukaan turvapaikanhakijoiden sukupuolisen suuntautumisen selvittäminen ei myöskään poikkea muiden vainon syiden selvittämisestä.
40
Raad van State kuitenkin pohtii, mitä rajoituksia direktiivin 2004/83 4 artiklassa ja perusoikeuskirjan 3 ja 7 artiklassa mahdollisesti asetetaan turvapaikanhakijoiden sukupuolisen suuntautumisen selvittämiselle.
41
Ennakkoratkaisua pyytäneen tuomioistuimen mielestä kysymysten esittäminen turvapaikanhakijalle voi jossakin määrin loukata mainituissa perusoikeuskirjan määräyksissä taattuja oikeuksia.
42
Kyseinen tuomioistuin katsoo, että riippumatta menetelmästä, jolla asianomainen jäsenvaltio selvittää sukupuolisesta suuntautumisesta esitetyn väitteen paikkansapitävyyden, turvapaikanhakijoiden perusoikeuksien, sellaisina kuin ne vahvistetaan perusoikeuskirjan 3 ja 7 artiklassa, loukkauksen riskiä ei voida sulkea pois.
43
Tässä tilanteessa Raad van State on päättänyt lykätä asioiden käsittelyä ja esittää unionin tuomioistuimelle seuraavan ennakkoratkaisukysymyksen, jonka sanamuoto on asioissa C-148/13–C-150/13 identtinen:
”Millaisia rajoituksia [direktiivin 2004/83] 4 artiklalla ja [perusoikeuskirjalla], erityisesti sen 3 ja 7 artiklalla, asetetaan väitetyn sukupuolisen suuntautumisen uskottavuuden arviointitavalle, ja eroavatko kyseiset rajoitukset niistä rajoituksista, joita sovelletaan muiden vainon syiden uskottavuuden arviointiin, ja jos eroavat, millä tavalla?”
44
Unionin tuomioistuimen 19.4.2013 tekemällä päätöksellä asiat C-148/13–C-150/13 yhdistettiin kirjallista ja suullista käsittelyä sekä tuomion antamista varten.
Ennakkoratkaisukysymyksen tarkastelu
Alustavat huomautukset
45
Direktiivin 2004/83 johdanto-osan 3, 16 ja 17 perustelukappaleesta ilmenee, että Geneven yleissopimus on pakolaisten suojelua koskevan kansainvälisen oikeudellisen järjestelmän kulmakivi ja että direktiivin säännökset, jotka koskevat pakolaisaseman myöntämisedellytyksiä ja pakolaisaseman sisältöä, on annettu, jotta jäsenvaltioiden toimivaltaisia viranomaisia autettaisiin soveltamaan kyseistä yleissopimusta yhteisten käsitteiden ja perusteiden mukaisesti (tuomio N., C‑604/12, EU:C:2014:302, 27 kohta).
46
Direktiivin 2004/83 säännöksiä on näin ollen tulkittava tämän direktiivin systematiikan ja tarkoituksen valossa sekä niin, että Geneven yleissopimusta ja muita SEUT 78 artiklan 1 kohdassa tarkoitettuja asiaa koskevia sopimuksia noudatetaan. Kuten direktiivin johdanto-osan kymmenennestä perustelukappaleesta ilmenee, tässä tulkinnassa on myös kunnioitettava perusoikeuskirjassa tunnustettuja oikeuksia (tuomio X ym., C-199/12–C-201/12, EU:C:2013:720, 40 kohta).
47
Lisäksi on muistutettava, ettei direktiivi 2004/83 sisällä kansainvälistä suojelua koskevan hakemuksen käsittelyyn sovellettavia menettelysääntöjä eikä siinä siis määritetä turvapaikanhakijalle myönnettäviä menettelyllisiä takeita. Vähimmäisvaatimukset hakemusten käsittelyä koskevista menettelyistä määritetään ja turvapaikanhakijoiden oikeudet esitetään direktiivissä 2005/85, joka on otettava pääasioiden käsittelyssä huomioon.
Kysymyksen tarkastelu
48
Ennakkoratkaisua pyytänyt tuomioistuin tiedustelee kysymyksellään pääasiallisesti, onko direktiivin 2004/83 4 artiklaa, luettuna perusoikeuskirjan määräysten valossa, tulkittava siten, että toimivaltaisten kansallisten viranomaisten, jotka toimivat tuomioistuinten valvonnassa, on kyseisen artiklan nojalla noudatettava tiettyjä rajoja arvioidessaan tosiseikkoja ja olosuhteita, jotka koskevat turvapaikanhakijan, jonka hakemus perustuu sukupuolisesta suuntautumisesta johtuvan vainon pelkoon, väitettä kyseisestä suuntautumisestaan.
49
Tässä yhteydessä on todettava heti aluksi, että – toisin kuin pääasioiden valittajat toteavat väitteissään, joiden mukaan turvapaikanhakijan sukupuolisesta suuntautumisestaan johtuvan vainon pelkoon perustuvan turvapaikkahakemuksen käsittelystä vastaavien toimivaltaisten viranomaisten olisi pidettävä turvapaikanhakijan väitettä suuntautumisestaan tosiseikkana, joka selvitetään hänen pelkkien lausumiensa perusteella – tällaiset lausumat voivat turvapaikkahakemusten erityisen asiayhteyden perusteella olla vain lähtökohta direktiivin 2004/83 4 artiklassa säädetyssä tosiseikkojen ja olosuhteiden selvitysprosessissa.
50
Direktiivin 4 artiklan 1 kohdan sanamuodostakin nimittäin ilmenee, että tämän selvityksen yhteydessä jäsenvaltiot voivat katsoa, että hakija on velvollinen esittämään mahdollisimman pian kaikki kansainvälistä suojelua koskevan hakemuksen perusteiksi tarvittavat seikat, ja jäsenvaltio puolestaan arvioi yhteistyössä hakijan kanssa kaikki hakemukseen liittyvät olennaiset seikat.
51
Lisäksi direktiivin 2004/83 4 artiklan 5 kohdasta ilmenee, että kun tämän säännöksen a–e alakohdassa luetellut edellytykset eivät täyty, turvapaikanhakijan lausumat sukupuolisesta suuntautumisestaan on ehkä tarpeen todentaa.
52
Tästä seuraa, että vaikka turvapaikanhakijan tehtävänä on eritellä suuntautumistaan, joka on hänen yksityiselämänsä piiriin kuuluva seikka, tästä suuntautumisesta johtuvan vainon pelkoon perustuvat pakolaisasemahakemukset voivat muihin vainon syihin perustuvien hakemusten tavoin olla direktiivin 4 artiklassa säädetyn arviointiprosessin kohteena.
53
Tavoissa, joilla toimivaltaiset viranomaiset arvioivat tällaisten hakemusten tueksi esitettyjä lausumia ja asiakirjoja tai muita todisteita, on kuitenkin noudatettava direktiivien 2004/83 ja 2005/85 säännöksiä sekä – kuten ensin mainitun direktiivin johdanto-osan kymmenennestä ja jälkimmäisen direktiivin johdanto-osan kahdeksannesta perustelukappaleesta ilmenee – perusoikeuskirjassa taattuja perusoikeuksia, kuten perusoikeuskirjan 1 artiklassa vahvistettua oikeutta ihmisarvon kunnioitukseen ja perusoikeuskirjan 7 artiklassa taattua oikeutta yksityis- ja perhe-elämän kunnioitukseen.
54
Vaikka direktiivin 2004/83 4 artiklan säännöksiä on sovellettava kaikkiin kansainvälistä suojelua koskeviin hakemuksiin näiden hakemusten perusteeksi esitetyistä vainon syistä riippumatta, toimivaltaisten viranomaisten tehtävänä on mukauttaa lausumien ja asiakirjojen tai muiden todisteiden arviointitapansa kunkin turvapaikkahakemusluokan ominaispiirteisiin perusoikeuskirjassa taattuja oikeuksia kunnioittaen.
55
Direktiivin 2004/83 4 artiklassa säädetystä tosiseikkojen ja olosuhteiden arvioinnista on huomattava, että se tehdään, kuten tuomion M. (C-277/11, EU:C:2012:744) 64 kohdassa on todettu, kahdessa eri vaiheessa. Ensimmäinen vaihe koskee niiden tosiasiallisten olosuhteiden vahvistamista, jotka voivat toimia hakemusta tukevina todisteina, kun taas toisessa vaiheessa on kyse näiden todisteiden oikeudellisesta arvioinnista, mikä tarkoittaa päätöksen tekemistä siitä, onko kyseessä olevan tapauksen tosiseikaston perusteella katsottava, että direktiivin 2004/83 9, 10 tai 15 artiklassa säädetyt kansainvälisen suojelun myöntämisen aineelliset edellytykset täyttyvät.
56
Mainitussa ensimmäisessä vaiheessa, johon ennakkoratkaisua pyytäneen tuomioistuimen pohdinnat juuri liittyvät kussakin pääasiassa, on niin, että vaikka jäsenvaltiot voivat katsoa, että hakija on yleensä velvollinen esittämään kaikki hakemustaan tukevat perustelut, ja hakijahan sitä paitsi pystyy parhaiten esittämään selvityksen omasta sukupuolisesta suuntautumisestaan, asianomaisen jäsenvaltion on toimittava yhteistyössä hakijan kanssa sitä määritettäessä, mitä seikkoja on pidettävä hakemuksen kannalta olennaisina kyseisen direktiivin 4 artiklan 1 kohdan mukaisesti (ks. vastaavasti tuomio M., EU:C:2012:744, 65 kohta).
57
Tässä yhteydessä on huomattava, että direktiivin 2004/83 4 artiklan 3 kohdan c alakohdan mukaan kyseisen arvioinnin on oltava tapauskohtaista ja siinä on otettava huomioon hakijan asema ja hänen henkilökohtaiset olosuhteensa, kuten hänen taustansa, sukupuolensa ja ikänsä, jotta voidaan arvioida, voidaanko näiden olosuhteiden perusteella niitä tekoja, joiden kohteeksi hakija on joutunut tai voisi joutua, pitää vainona tai vakavana haittana.
58
Kuten tämän tuomion 51 kohdassa muistutettiin, toimivaltaisten viranomaisten tekemien selvitysten yhteydessä on kyseisen direktiivin 4 artiklan nojalla lisäksi niin, että jos joidenkin turvapaikanhakijan lausumien seikkojen tueksi ei ole esitetty asiakirjoja tai muita todisteita, näitä seikkoja ei tarvitse todentaa, kunhan saman direktiivin 4 artiklan 5 kohdan a–e alakohdassa säädetyt kumulatiiviset edellytykset täyttyvät.
59
Kussakin pääasiassa kyseessä olevien lausumien ja asiakirjojen tai muiden todisteiden arviointitavoista on todettava, että hyödyllisen vastauksen antamiseksi ennakkoratkaisua pyytäneelle tuomioistuimelle nyt tehtävässä tarkastelussa on vain selvitettävä, sopivatko direktiivien 2004/83 ja 2005/85 säännösten ja perusoikeuskirjan määräysten kanssa yhteen yhtäältä selvitykset, joita toimivaltaiset viranomaiset tekevät erityisesti stereotypioihin homoseksuaaleista perustuvilla kuulusteluilla tai yksityiskohtaisilla kuulusteluilla turvapaikanhakijan seksuaalisista tottumuksista, tai näiden viranomaisten mahdollisuus hyväksyä, että turvapaikanhakija alistuu ”testeihin” homoseksuaalisuutensa selvittämiseksi ja/tai esittää vapaaehtoisesti todisteina videotallenteita intiimeistä teoistaan, ja toisaalta toimivaltaisten viranomaisten mahdollisuus pitää turvapaikanhakijaa epäuskottavana vain sen perusteella, ettei hän ole vedonnut sukupuoliseen suuntautumiseensa saadessaan ensimmäisen kerran tilaisuuden selostaa vainon syitä.
60
Siltä osin kuin on ensinnäkin kyse sellaisiin kuulusteluihin perustuvista selvityksistä, joilla tutkitaan, tunteeko asianomainen turvapaikanhakija homoseksuaalien etuja puolustavia järjestöjä ja näitä järjestöjä koskevia yksityiskohtia, ne merkitsevät asiassa C-150/13 kyseessä olevan pääasian valittajan mielestä sitä, että kyseisten viranomaisten tekemät arvioinnit perustuvat stereotyyppisiin käsityksiin homoseksuaalien käyttäytymisestä eivätkä kunkin turvapaikanhakijan konkreettiseen tilanteeseen.
61
Tässä yhteydessä on muistutettava, että toimivaltaisten viranomaisten on direktiivin 2004/83 4 artiklan 3 kohdan c alakohdan nojalla arvioitava hakemus ottamalla huomioon hakijan asema ja hänen henkilökohtaiset olosuhteensa ja että niiden on direktiivin 2005/85 13 artiklan 3 kohdan a alakohdan nojalla toteutettava puhuttelu ottamalla huomioon turvapaikkahakemukseen liittyvät henkilökohtaiset tai yleiset olosuhteet.
62
Vaikka stereotyyppisiin käsityksiin kohdistuvat kuulustelut voivat olla hyödyllinen seikka toimivaltaisten viranomaisten käytettävissä kyseistä arviointia varten, pakolaisasemahakemusten arviointi tukeutumalla pelkkiin stereotyyppisiin käsityksiin homoseksuaaleista ei täytä edellisessä kohdassa mainittujen säännösten vaatimuksia siltä osin kuin kyseiset viranomaiset eivät tällaisessa arvioinnissa voi ottaa huomioon asianomaisen turvapaikanhakijan asemaa ja hänen henkilökohtaisia olosuhteitaan.
63
Niinpä se, ettei turvapaikanhakija kykene vastaamaan tällaisiin kysymyksiin, ei voi yksinään olla riittävä peruste päätelmälle, jonka mukaan hakija ei ole uskottava, koska tällainen lähestymistapa olisi vastoin direktiivin 2004/83 4 artiklan 3 kohdan c alakohdan ja direktiivin 2005/85 13 artiklan 3 kohdan a alakohdan vaatimuksia.
64
Toiseksi on niin, että vaikka kansalliset viranomaiset voivat perustellusti toteuttaa tarvittaessa kuulusteluja arvioidakseen tosiseikkoja ja olosuhteita, jotka koskevat turvapaikanhakijan väitettä sukupuolisesta suuntautumisestaan, kuulustelut hakijan seksuaalisten tottumusten yksityiskohdista ovat vastoin perusoikeuskirjassa taattuja perusoikeuksia ja erityisesti oikeutta yksityis- ja perhe-elämän kunnioitukseen, sellaisena kuin se vahvistetaan perusoikeuskirjan 7 artiklassa.
65
Siltä osin kuin on kolmanneksi kyse kansallisten viranomaisten mahdollisuudesta hyväksyä joidenkin pääasioiden valittajien ehdotusten mukaisesti, että turvapaikanhakijat suorittaisivat homoseksuaalisia tekoja, alistuisivat mahdollisiin ”testeihin” homoseksuaalisuutensa selvittämiseksi tai esittäisivät intiimejä tekojaan kuvaavien videotallenteiden kaltaista näyttöä, on tärkeää korostaa, että sen lisäksi, ettei tällaisilla seikoilla välttämättä ole todistusarvoa, ne olisivat omiaan loukkaamaan ihmisarvoa, jonka kunnioitus taataan perusoikeuskirjan 1 artiklassa.
66
Lisäksi tällaisen näytön salliminen tai hyväksyminen kannustaisi muita hakijoita esittämään vastaavaa näyttöä ja tarkoittaisi de facto sitä, että heiltä vaadittaisiin sellaista.
67
Neljänneksi toimivaltaisten viranomaisten mahdollisuudesta pitää turvapaikanhakijaa epäuskottavana muun muassa silloin, kun hakija ei ole vedonnut sukupuoliseen suuntautumiseensa saadessaan ensimmäisen kerran tilaisuuden selostaa vainon syitä, on todettava seuraavaa.
68
Direktiivin 2004/83 4 artiklan 1 kohdan säännöksistä ilmenee, että jäsenvaltiot voivat katsoa, että hakija on velvollinen esittämään ”mahdollisimman pian” kaikki kansainvälistä suojelua koskevan hakemuksen perusteiksi tarvittavat seikat.
69
On kuitenkin niin, että kun henkilön yksityiselämän piiriin ja erityisesti hänen seksuaalisuuteensa liittyvien kysymysten arkaluonteisuus otetaan huomioon, henkilöä ei voida pitää epäuskottavana vain sillä perusteella, ettei hän ole heti alkuun kertonut homoseksuaalisuudestaan, koska hän on epäröinyt paljastaa intiimejä seikkoja elämästään.
70
Lisäksi on huomattava, että direktiivin 2004/83 4 artiklan 1 kohdassa säädettyä velvollisuutta esittää kaikki kansainvälistä suojelua koskevan hakemuksen perusteiksi tarvittavat seikat ”mahdollisimman pian” lieventää toimivaltaisille viranomaisille direktiivin 2005/85 13 artiklan 3 kohdan a alakohdassa ja direktiivin 2004/83 4 artiklan 3 kohdassa asetettu vaatimus toteuttaa puhuttelu ottamalla huomioon hakemukseen liittyvät henkilökohtaiset tai yleiset olosuhteet, muun muassa hakijan haavoittuvainen asema, ja arvioida hakemus tapauskohtaisesti ottamalla huomioon kunkin hakijan asema ja henkilökohtaiset olosuhteet.
71
Jos turvapaikanhakijaa siis pidettäisiin epäuskottavana pelkästään sillä perusteella, ettei hän ole paljastanut sukupuolista suuntautumistaan saadessaan ensimmäisen kerran tilaisuuden selostaa vainon syitä, edellisessä kohdassa mainittu vaatimus jäisi huomiotta.
72
Asioissa C-148/13–C-150/13 esitettyyn kysymykseen on vastattava kaiken edellä esitetyn perusteella seuraavasti:
Direktiivin 2004/83 4 artiklan 3 kohdan c alakohtaa ja direktiivin 2005/85 13 artiklan 3 kohdan a alakohtaa on tulkittava siten, että ne ovat esteenä sille, että toimivaltaisten kansallisten viranomaisten, jotka toimivat tuomioistuinten valvonnassa, selvittäessä tosiseikkoja ja olosuhteita, jotka koskevat turvapaikanhakijan, jonka hakemus perustuu sukupuolisesta suuntautumisesta johtuvan vainon pelkoon, väitettä tällaisesta suuntautumisestaan, kyseiset viranomaiset arvioivat hakijan hakemuksensa tueksi esittämiä lausumia ja asiakirjoja tai muita todisteita pelkkiin stereotyyppisiin käsityksiin homoseksuaaleista perustuvilla kuulusteluilla.
Direktiivin 2004/83 4 artiklaa, luettuna perusoikeuskirjan 7 artiklan valossa, on tulkittava siten, että se on esteenä sille, että tällaisen selvityksen yhteydessä toimivaltaiset kansalliset viranomaiset kuulustelevat turvapaikanhakijaa yksityiskohtaisesti tämän seksuaalisista tottumuksista.
Direktiivin 2004/83 4 artiklaa, luettuna perusoikeuskirjan 1 artiklan valossa, on tulkittava siten, että se on esteenä sille, että mainitun selvityksen yhteydessä kyseiset viranomaiset hyväksyvät näytöksi esimerkiksi sen, että asianomainen turvapaikanhakija suorittaa homoseksuaalisia tekoja, alistuu ”testeihin” homoseksuaalisuutensa selvittämiseksi tai esittää todisteina videotallenteita tällaisista teoista.
Direktiivin 2004/83 4 artiklan 3 kohtaa ja direktiivin 2005/85 13 artiklan 3 kohdan a alakohtaa on tulkittava siten, että ne ovat esteenä sille, että kyseisen selvityksen yhteydessä toimivaltaiset kansalliset viranomaiset pitävät asianomaisen turvapaikanhakijan lausumia epäuskottavina vain sillä perusteella, ettei hän ole vedonnut sukupuoliseen suuntautumiseensa saadessaan ensimmäisen kerran tilaisuuden selostaa vainon syitä.
Oikeudenkäyntikulut
73
Pääasioiden asianosaisten osalta asioiden käsittely unionin tuomioistuimessa on välivaihe kansallisessa tuomioistuimessa vireillä olevien asioiden käsittelyssä, minkä vuoksi kansallisen tuomioistuimen asiana on päättää oikeudenkäyntikulujen korvaamisesta. Oikeudenkäyntikuluja, jotka ovat aiheutuneet muille kuin näille asianosaisille huomautusten esittämisestä unionin tuomioistuimelle, ei voida määrätä korvattaviksi.
Näillä perusteilla unionin tuomioistuin (suuri jaosto) on ratkaissut asiat seuraavasti:
Kolmansien maiden kansalaisten ja kansalaisuudettomien henkilöiden määrittelyä pakolaisiksi tai muuta kansainvälistä suojelua tarvitseviksi henkilöiksi koskevista vähimmäisvaatimuksista sekä myönnetyn suojelun sisällöstä 29.4.2004 annetun neuvoston direktiivin 2004/83/EY 4 artiklan 3 kohdan c alakohtaa ja pakolaisaseman myöntämistä tai poistamista koskevissa menettelyissä jäsenvaltioissa sovellettavista vähimmäisvaatimuksista 1.12.2005 annetun neuvoston direktiivin 2005/85/EY 13 artiklan 3 kohdan a alakohtaa on tulkittava siten, että ne ovat esteenä sille, että toimivaltaisten kansallisten viranomaisten, jotka toimivat tuomioistuinten valvonnassa, selvittäessä tosiseikkoja ja olosuhteita, jotka koskevat turvapaikanhakijan, jonka hakemus perustuu sukupuolisesta suuntautumisesta johtuvan vainon pelkoon, väitettä tällaisesta suuntautumisestaan, kyseiset viranomaiset arvioivat hakijan hakemuksensa tueksi esittämiä lausumia ja asiakirjoja tai muita todisteita pelkkiin stereotyyppisiin käsityksiin homoseksuaaleista perustuvilla kuulusteluilla.
Direktiivin 2004/83 4 artiklaa, luettuna Euroopan unionin perusoikeuskirjan 7 artiklan valossa, on tulkittava siten, että se on esteenä sille, että tällaisen selvityksen yhteydessä toimivaltaiset kansalliset viranomaiset kuulustelevat turvapaikanhakijaa yksityiskohtaisesti tämän seksuaalisista tottumuksista.
Direktiivin 2004/83 4 artiklaa, luettuna Euroopan unionin perusoikeuskirjan 1 artiklan valossa, on tulkittava siten, että se on esteenä sille, että mainitun selvityksen yhteydessä kyseiset viranomaiset hyväksyvät näytöksi esimerkiksi sen, että asianomainen turvapaikanhakija suorittaa homoseksuaalisia tekoja, alistuu ”testeihin” homoseksuaalisuutensa selvittämiseksi tai esittää todisteina videotallenteita tällaisista teoista.
Direktiivin 2004/83 4 artiklan 3 kohtaa ja direktiivin 2005/85 13 artiklan 3 kohdan a alakohtaa on tulkittava siten, että ne ovat esteenä sille, että kyseisen selvityksen yhteydessä toimivaltaiset kansalliset viranomaiset pitävät asianomaisen turvapaikanhakijan lausumia epäuskottavina vain sillä perusteella, ettei hän ole vedonnut sukupuoliseen suuntautumiseensa saadessaan ensimmäisen kerran tilaisuuden selostaa vainon syitä.
 
