Intelligencia -- mi is az valójában?
Ha visszatekintünk az intelligencia
értelmezésének történetére,
az egyik jellemző nézetet
Edsger Dijkstra híres idézete tükrözi, miszerint
"azt kérdezni, hogy egy gép tud-e gondolkodni,
majdnem olyan érdekes,
mint azt kérdezni, hogy egy tengeralattjáró
tud-e úszni."
Nos, amikor Edsger Dijkstra ezt írta,
akkor ezt a számítástechnika úttörőinek,
mint például Alan Turingnak
célzott kritikának szánta.
Ha azonban visszatekintünk egy kicsit,
és elgondolkozunk azon, hogy melyek voltak
a leghatásosabb újítások,
amelyek lehetővé tették,
hogy úszni, vagy gondolkodni tudó
mesterséges gépeket készítsünk,
azt látjuk, hogy az úszás és a repülés
mögötti fizikai mechanizmusok
megértése tette lehetővé
ezeknek a gépeknek a megépítését.
Évekkel ezelőtt
belevágtam egy programba, amely
az intelligencia mögötti mechanizmusok
megértésére irányult.
Induljunk egy kicsit messzebbről.
Kezdjük egy gondolatkísérlettel!
Képzeljük el, hogy egy idegen faj vagyunk,
amely semmit sem tud a földi biológiáról,
a földi idegtudományról, vagy a földi intelligenciáról,
de vannak remek teleszkópjaink,
és meg tudjuk figyelni a Földet,
és mivel rendkívül hosszú életűek vagyunk,
évmilliókig, vagy akár évmilliárdokig
szemmel tarthatjuk a Földet.
Egy igen különleges jelenséget figyelhetünk meg.
Azt látjuk, hogy egy évezred alatt
a Földet folyamatosan bombázzák az aszteroidák,
egy bizonyos pontig,
és ezen bizonyos ponton,
körülbelül az i.e. 2000. év környékén
az összeütközési pályán
a Föld felé haladó aszteroidák,
amelyek egyébként a Földnek ütköznének,
rejtélyes módon eltérítődnek,
vagy felrobbannak, mielőtt elérnék a Földet.
Nos, mint földlakók, természetesen
tudjuk, hogy ennek oka az lehet,
hogy próbáljuk megmenteni magunkat.
Próbáljuk megelőzni az ütközést.
De ha egy idegen faj vagyunk,
akik erről mit sem tudnak,
és fogalmuk sincs a földi intelligenciáról,
akkor kénytelenek vagyunk összerakni
egy fizikai elméletet, amely megmagyarázza,
hogy azok az aszteroidák, amelyek egy adott
időpontig folyamatosan pusztították 
a Föld felszínét,
egyszer csak felhagynak ezzel.
És én azt állítom, hogy ez ugyanaz a feladat,
mint az intelligencia fizikai természetének megismerése.
Ebben a programban tehát, amelybe 
évekkel ezelőtt belevágtam,
megvizsgáltam számos összefüggést
a tudomány számos szakterületén,
amelyek véleményem szerint
az intelligencia hátterében rejtőző
mechanizmus irányába mutatnak.
A kozmológiában például
számos különböző dolog van, ami azt bizonyítja,
hogy az univerzumunk nagyon 
finoman van hangolva
az intelligencia kifejlesztésére,
és különösen azoknak az univerzális
állapotoknak a kifejlesztésére,
amelyek maximalizálják a lehetséges jövők változatosságát.
A táblajátékokban, mint például a go-ban --
mindannyian emlékszünk 1997-re,
amikor az IBM Deep Blue gépe legyőzte sakkban Garry Kaszparovot --
kevesen tudják, hogy
az elmúlt, nagyjából 10 évben
a go játék is --
ami sokkal nagyobb kihívást jelent
a lehetséges elágazások nagy száma miatt --
elkezdte megadni magát
a go-t játszó számítógépeknek,
mégpedig ugyanezen ok miatt
a go-t játszó gépek számára jelenleg 
azok a legjobb technikák,
amelyek maximalizálni igyekeznek 
a jövőbeni opciók számát
a játék során.
Végül pedig, a robotikai mozgástervezésben
számos olyan technika létezik,
amelyek megpróbálják kihasználni
a robotoknak a jövőbeni cselekvési szabadságuk
maximalizálására irányuló képességét,
azért, hogy összetett feladatokat is 
el tudjanak végezni.
Ha tehát fogjuk ezeket a különböző területeket,
és egymás mellé tesszük őket,
tettem fel a kérdést évekkel ezelőtt,
találunk-e valamiféle intelligencia-mechanizmust,
ami közös ezekben
a különböző területekben?
Létezik-e az intelligenciának egy általános egyenlete?
A válasz, szerintem: Igen. ["F = T ∇Sτ"]
Amit itt látnak, az valószínűleg
az általam látott legközelebbi megfelelője
az intelligencia E = mc² egyenletének.
Amit itt látnak,
az annak a kijelentése,
hogy az intelligencia egy F erő,
ami a jövőbeni cselekvési szabadság 
maximalizálására törekszik.
Úgy hat, hogy a jövőbeni cselekvési szabadság maximális legyen,
vagy nyitva hagyjon lehetőségeket,
valamilyen T erősséggel,
a lehetséges elérhető jövők S változatosságával,
egy bizonyos jövőbeni τ (tau) időtávon.
Röviden: az intelligencia kerüli a csapdákat.
Az intelligencia igyekszik maximalizálni a jövőbeni cselekvési szabadságot,
és nyitva tartja a lehetőségeket.
Nos, ha van egy ilyen egyenletünk, 
joggal kérdezhetik:
"És mire jó ez nekünk?"
Mennyire alkalmas az előrejelzésre?
Előrejelzi az emberi intelligenciát?
Előrejelzi a mesterséges intelligenciát?
Válaszul bemutatok önöknek egy videót,
ami talán megvilágítja
ennek az egyszerű egyenletnek
néhány izgalmas alkalmazási területét.
(Video) Narrátor: Napjaink kozmológiai kutatásai
szerint a rendezetlenséget, vagy "entrópiát"
termelő univerzumok létezésük során
egyre kedvezőbb feltételeket teremtenek
a hozzánk hasonló intelligens lények 
létezése számára.
De mi a helyzet, ha ez az esetleges
kozmológiai összefüggés
az entrópia és az intelligencia között
valami mélyebb kapcsolatra utal?
Mi történik, ha az intelligens viselkedés 
nem csupán összefügg
a hosszú távú entrópia-termeléssel,
hanem egyenesen belőle származik?
Hogy ezt megtudjuk, kifejlesztettük az Entropica
szoftvert, melynek feladata maximalizálni
a hosszú távú entrópia-termelését
minden olyan rendszernek, 
amelybe csak beépül.
Csodálatos módon, az Entropica képes volt
átmenni állatok intelligencia-tesztjén, 
emberi játékokat játszani,
és még tőzsdén pénzt keresni is anélkül,
hogy erre utasítást kapott volna.
Nézzük meg pár példán az Entropica-t 
működés közben!
Éppen úgy, ahogy álló ember nem esik el,
itt látjuk az Entropica-t,
amint egy kocsi segítségével, 
automatikusan egyensúlyoz egy rudat.
Ez igen figyelemre méltó viselkedés,
ugyanis az Entropica soha 
nem kapott erre utasítást.
Önállóan döntött úgy, hogy egyensúlyoz a rúddal.
Ez az egyensúlyozás nagyon hasznos lesz
a humanoid robotika terén,
valamint az embert segítő technológiákban.
Akár az állatok, amelyek képesek a környezetükben
lévő tárgyakat szerszámként használva
benyúlni szűk üregekbe,
itt látjuk, ahogy az Entropica --
ismét csak saját kezdeményezésére --
képes volt ezt az állatot jelképező 
nagy korongot úgy mozgatni,
hogy a szerszámot jelentő kis koronggal
elérje a zárt térben lévő
harmadik korongot,
és azt kimozdítsa kezdeti pozíciójából.
Ez a szerszámhasználati képesség
az "okos" gyártósorokon és 
a mezőgazdaságban hasznosítható.
Mindezeken túl, ahogy más állatok
képesek együttműködve, egy kötél két végét 
azonos időben
meghúzni a táplálék megszerzése érdekében,
itt láthatjuk, amint az Entropica is képes végrehajtani
a feladat modellváltozatát.
Ez a kooperatív képesség érdekes alkalmazásokra lelhet
a gazdasági tervezés, és egy sor más területen.
Az Entropica széleskörűen alkalmazható
számos szakterületen.
Itt például azt látjuk, amint sikeresen
pingpongozik önmaga ellen,
demonstrálva, hogy játszani is képes.
Itt az Entropica a kapcsolatokat menedzseli
egy közösségi hálóban,
amelyben a barátok kapcsolatai folyton megszakadnak,
és sikerrel tartja fenn a hálózat folytonosságát.
Ez a fajta hálózatmenedzselési képesség
jól használható az egészségügyben,
az energetikában, és a hírszerzésben.
Ebben a példában az Entropica hajóflották
útvonalait irányítja,
sikeresen felfedezve és kihasználva a Panama-csatornát,
melyen keresztül a hajók az Atlanti-óceánról eljuthatnak
a Csendes-óceánra.
Ezzel a képességgel az Entropica
széleskörűen alkalmazható 
autonóm védelmi rendszerekben,
a logisztikában és a szállításban 
felmerülő problémákra.
Végül pedig itt látjuk, amint az Entropica
párhuzamosan elemez és hajt végre
egy végy-olcsón, adj-el-drágán stratégiát
egy szimulált részvénypiacon,
sikeresen, exponenciálisan növelve
a kezelésében lévő eszközöket.
Ez a kockázatkezelési képesség
kiterjedt alkalmazásra számíthat a pénzügyi
és a biztosítási területeken.
Alex Wissner-Gross: Amit most láttak,
azok példák az emberi intelligencia
kognitív viselkedésére,
mint például a szerszámhasználatra, a felegyenesedett járásra,
és a társas együttműködésre.
Valamennyi példa egyetlen egyenletből 
származik,
ami a rendszert a jövőbeni 
cselekvési szabadságának
maximalizálására ösztönzi.
És van ebben valami mély irónia.
Ha visszamegyünk a kezdetekig,
a "robot" szó megjelenéséig,
Karel Čapek "RUR" című darabjáig;
akkor mindig fellelhető az a gondolat,
hogy a gépi intelligencia kifejlesztése
egy kiberlázadásba fog torkollani.
Hogy a gépek fel fognak lázadni ellenünk.
Ennek a munkának ez egyik fontos 
következtetése,
hogy talán ezek alatt az évtizedek alatt
az egész kiberlázadásos elképzelés
fordítottja zajlott.
Nem az történt, hogy a gépek először 
intelligensek lettek,
majd megalomániásak,
és megpróbálták meghódítani a világot.
Éppen ellenkezőleg,
az összes lehetséges jövő
kontrollálására való törekvés
valójában egy alaptétel,
nem pedig az intelligencia kérdése,
és hogy valójában az intelligencia
lehet ennek a kontrollra törekvésnek a következménye,
mintsem fordítva.
Egy másik fontos következtetés a célkeresésre vonatkozik.
Gyakran hallom a kérdést: Hogyan származhat
a célkeresés képessége ebből a fajta keretrendszerből?
A válasz pedig az, hogy a célkeresés képessége
egyenes következménye az előzőeknek,
mégpedig ebben az értelemben:
mintha egy alagúton keresztül haladnánk,
mintha egy szűk csatornán keresztül 
lépnénk át a jövőbe,
hogy ott később számos újabb
és változatos célt találjunk,
vagy mintha egy értékpapírba
fektetnénk,
csökkentve rövid távú likviditásunkat
a hosszú távú vagyongyarapodás érdekében,
a célkeresés egyenes következménye
a jövőbeni cselekvési szabadság 
maximalizálására
irányuló hosszú távú hatásnak.
Végül, Richard Feynman, a híres fizikus
azt írta, hogy ha az emberi civilizáció megsemmisülne,
és csak egyetlen gondolatot
hagyhatnánk az utánunk következőkre,
hogy segítsük a civilizáció újjáépítését,
akkor ez a gondolat az lenne,
hogy körülöttünk minden anyag
apró kis építőelemekből áll,
amelyek vonzzák egymást, amikor 
egymástól távol vannak,
és taszítják, amikor egymás közelébe kerülnek.
Az én verzióm arra,
hogy mit kéne átadnunk az utódainknak,
hogy képesek legyenek mesterséges 
intelligenciát építeni,
vagy az emberi intelligenciát megérteni,
így hangzik:
Az intelligenciát egy fizikai folyamatnak
kell tekintenünk,
amely igyekszik maximalizálni 
a jövőbeni cselekvési szabadságot,
és elkerülni a jövőbeni korlátokat.
Köszönöm.
(Taps)
