Ik groeide op 
in een klein plattelandsstadje
in Victoria.
Ik ben heel gewoon en gematigd opgevoed.
Ik ging naar school, had vrienden
en vocht met mijn jongere zusjes.
Het was allemaal heel gewoon.
Op mijn vijftiende
werden mijn ouders benaderd door iemand
uit onze plaatselijke gemeenschap
die me wilde nomineren
voor een onderscheiding van verdienste
van de gemeenschap.
Mijn ouders zeiden:
"Ach, dat is heel aardig,
maar er is één onmiskenbaar probleem.
Ze heeft niet echt iets bereikt."
(Gelach)
En ze hadden gelijk.
Ik ging naar school,
ik kreeg goede cijfers,
ik had een heel simpel bijbaantje
in mijn moeders kapsalon
en ik keek heel veel
'Buffy the Vampire Slayer'
en 'Dawson's Creek.'
Ja inderdaad, wat een tegenstelling.
Maar ze hadden gelijk.
Ik deed helemaal niets buitengewoons.
Ik deed niets dat
een verdienste genoemd kon worden
de handicap daargelaten.
Jaren later was ik op mijn tweede lesronde
op een middelbare school in Melbourne
en zo'n twintig minuten
in een vijfdeklas rechtenles
stak een jongen zijn hand op en zei:
"Hé juf, wanneer gaat u uw speech houden?"
Ik zei: "Welke speech?"
Ik had net ruim twintig minuten
over lasterwetgeving gesproken.
Hij antwoordde: "Nou,
zoals uw motiverende toespraken.
U weet wel, als mensen in een rolstoel
naar school komen,
zeggen ze vaak inspirerende dingen."
(Gelach)
"Meestal in de aula."
Toen drong het tot me door:
Deze jongen had alleen maar
gehandicapten meegemaakt
als objecten ter inspiratie.
Dat zijn we niet, voor deze jongen --
en het is zijn fout niet,
het geldt voor velen van ons.
Voor velen van ons
zijn gehandicapten niet onze docenten
of onze doktoren of onze manicures.
We zijn geen echte mensen.
We zijn er om te inspireren.
Ik zit op dit podium
zoals ik eruitzie in deze rolstoel,
en jullie verwachten waarschijnlijk
dat ik jullie zal inspireren, niet?
(Gelach)
Ja.
Nou, dames en heren, ik ben bang
dat ik jullie verschrikkelijk
ga teleurstellen.
Ik ben hier niet om jullie te inspireren.
Ik ben hier om te vertellen
dat er tegen ons is gelogen
over gehandicapt zijn.
Ja, ons is wijsgemaakt
dat handicap Iets Slechts is,
met hoofdletters I en S.
Het is iets slechts
en met een handicap leven
maakt je buitengewoon.
Het is niet iets slechts
en het maakt je niet buitengewoon.
De laatste jaren
hebben we deze leugen
nog verder kunnen verspreiden
via sociale media.
Misschien heb je beelden gezien zoals dit:
"De enige handicap in het leven
is een slechte mentaliteit."
Of deze: "Uw excuus is invalide."
Inderdaad.
Of deze: "Geef niet op, streef!"
Dat zijn maar enkele voorbeelden,
maar er zijn er veel van te vinden.
Misschien heb je die wel gezien,
dat kleine meisje zonder handen
dat een tekening maakt
met een potlood in haar mond.
Je zag misschien een kind rennen
op protheses van koolstofvezel.
Die beelden,
er zijn er veel van te vnden,
zijn wat we inspiratieporno noemen.
(Gelach)
Ik gebruik de term porno bewust,
omdat ze een groep mensen
als object behandelen
ten gunste van een andere groep mensen.
Dus in dit geval zien we
gehandicapten als object
ten gunste van de niet-gehandicapten.
Het doel van deze beelden
is om je te inspireren, te motiveren,
zodat we naar ze kunnen kijken
en denken: "Hoe beroerd mijn leven ook is,
het had erger kunnen zijn.
Ik zou die persoon kunnen zijn."
Maar wat als je die persoon bent?
Ik ben de tel kwijtgeraakt hoe vaak ik
door vreemdelingen werd benaderd
die me wilden vertellen
dat ze me dapper vinden
of inspirerend.
En dat was lang voordat mijn werk
maar een greintje publiek profiel kreeg.
Ze feliciteerden me gewoon
dat ik die dag was opgestaan
en mijn eigen naam had onthouden.
(Gelach)
Dat is als object behandeld worden.
Deze beelden, die beelden
behandelen gehandicapten als object
ten gunste van de niet-gehandicapten.
Ze zijn er zodat je naar ze kunt kijken
en denken dat het met jou
zo slecht nog niet is,
om je zorgen te relativeren.
Een leven als gehandicapte
is inderdaad wat moeilijk.
We overwinnen inderdaad sommige dingen.
Maar wat we overwinnen,
is niet wat je denkt.
Het heeft niet te maken met onze lichamen.
Ik gebruik de term "gehandicapten"
vrij bewust,
omdat ik het sociale model van handicap
onderschrijf,
dat vertelt ons dat we
meer gehandicapt zijn
door de maatschappij waarin we leven
dan door onze lichamen en onze diagnoses.
Ik heb een tijd in dit lichaam geleefd.
Ik ben er best dol op.
Het doet de dingen die ik wil,
en ik heb geleerd
het zo goed mogelijk te gebruiken,
net zoals jullie,
en hetzelfde geldt
voor die kinderen in die plaatjes.
Ze doen niets buitengewoons.
Ze gebruiken gewoon hun lichaam
zo goed mogelijk.
Is het dus eerlijk
om ze als object te behandelen
zoals we doen,
om die beelden te delen?
Als mensen zeggen:
"Je bent een inspiratie",
bedoelen ze dat als een compliment.
Ik weet waarom het gebeurt.
Het is om de leugen, het is omdat ons
is wijsgemaakt dat een handicap
je uitzonderlijk maakt.
En dat doet het echt niet.
Ik weet wat jullie denken.
Ik sta hier af te geven op inspiratie,
en jullie denken: "Jeetje, Stella,
word jij nooit ergens door geïnspireerd?"
Natuurlijk wel.
Ik leer heel vaak
van andere gehandicapten.
Ik leer alleen niet
dat ik meer mazzel heb dan zij.
Ik leer dat het een geniaal idee is
een barbecuetang te gebruiken
om dingen op te pakken
die je hebt laten vallen. (Gelach)
Ik leer dat handige trucje waardoor je
je mobiele telefoonaccu
kan opladen uit je rolstoel-accu.
Geniaal.
We leren van elkaars kracht
en uithoudingsvermogen,
niet tegen onze lichamen en diagnoses,
maar tegen een wereld die ons uitzondert
en als een object behandelt.
Ik denk echt dat deze leugen
die ons is wijsgemaakt
over handicaps het grootste onrecht is.
Het maakt ons leven moeilijk.
En die quote:
"De enige handicap in het leven
is een slechte mentaliteit",
de reden dat dat gelul is,
is omdat het gewoon niet waar is
vanwege het sociale model van handicaps.
Hoeveel je ook glimlacht naar trappen,
ze zijn er nog nooit
een oprit van geworden.
Nog nooit.
(Gelach) (Applaus)
Glimlachen naar een televisiescherm
laat geen ondertiteling verschijnen
voor mensen die doof zijn.
Hoeveel je ook
middenin een boekwinkel
een positieve mentaliteit uitstraalt,
de boeken worden er nooit braille van.
Het gebeurt gewoonweg niet.
ik wil echt in een wereld leven
waar handicaps geen uitzondering zijn,
maar de norm.
Ik wil in een wereld leven
waar een vijftienjarig meisje
dat in haar slaapkamer
"'Buffy the Vampire Slayer' kijkt,
niet gezien wordt als verdienste
omdat ze het zittend doet.
Ik wil in een wereld leven
waar we niet zulke
lage verwachtingen hebben
van gehandicapten
dat we gefeliciteerd worden
omdat we zijn opgestaan
en onze naam nog weten.
Ik wil in een wereld leven
waar we echte verdienste waarderen
voor gehandicapten
en ik wil in een wereld leven
waar een vijfdeklasser
op een school in Melbourne
niet in het minst verrast is
dat zijn nieuwe leraar
in een rolstoel zit.
Een handicap maakt je niet uitzonderlijk,
maar in twijfel trekken
wat je erover denkt te weten wel.
Bedankt.
(applaus)
