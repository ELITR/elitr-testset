Nedávno som odišiel do dôchodku
z Kalifornskej diaľničnej stráže
po 23 rokoch služby.
Väčšinu týchto 23 rokov
som strávil hliadkovaním na južnom konci
okresu Marin,
v ktorom sa nachádza most Golden Gate.
Tento most je ikonická konštrukcia,
známa po celom svete
pre úžasný výhľad na San Francisco,
Tichý oceán a svoju
inšpiratívnu architektúru.
Nanešťastie je to tiež
magnet pre samovrahov
a jedno z najvyužívanejších
miest na svete na tento účel.
Most Golden Gate bol otvorený v roku 1937.
Joseph Strauss,
hlavný inžinier výstavby mostu,
poznamenal v jednom citáte:
„Samovraždy sú na moste vlastne nemožné.
Samovraždy z mosta
nie sú ani praktické ani pravdepodobné.“
Napriek tomu od jeho otvorenia
si viac ako 1600 ľudí 
skočilo pre vlastnú smrť
z tohoto mosta.
Niektorí ľudia veria, že cestovanie
medzi dvoma mostnými vežami
vás privedie do inej dimenzie.
Tento most bol tak romantizovaný,
že pád z tohoto miesta
vás oslobodí od všetkých trápení a smútku
a voda pod mostom
očistí vašu dušu.
Ale dovoľte mi povedať vám,
čo sa vlastne stane,
keď je most použitý
na samovražedný úmysel.
Po voľnom páde, ktorý trvá 4 až 5 sekúnd,
telo narazí do vody
rýchlosťou okolo 120 km za hodinu.
Náraz rozdrví kosti,
ktoré následne prepichnú
životne dôležité orgány.
Väčšina ľudí umrie na náraz.
Tí, ktorí náraz prežijú,
bezmocne a ochromene bojujú s vodou,
a potom sa utopia.
Nemyslím si, že ľudia, ktorí zvažujú
tento spôsob samovraždy,
chápu, akú budú mať strašnú smrť.
Toto je lano.
Keď nepočítame priestor okolo dvoch veží,
tak tu máme 82 cm ocele,
ktorá tvorí súbežnú časť s mostom.
Toto je miesto, kde väčšina ľudí stojí
pred tým, ako si vezmú život.
Z vlastnej skúsenosti vám môžem povedať,
že keď už sa človek
nachádza na tomto mieste
v ťažkom rozpoložení,
je veľmi ťažké ho dostať späť.
Túto fotku som urobil minulý rok,
keď táto mladá žena hovorila s dôstojníkom
a sťažovala si na svoj život.
S pocitom šťastia vám môžem povedať,
že v ten deň sme boli úspešní
a dostali sme ju späť spoza zábradlia.
Keď som kedysi začal pracovať na moste,
nemali sme žiaden formálny tréning.
Bolo ťažké vyznať sa
v jednotlivých prípadoch.
Nepoškodzovalo to iba tých,
ktorí zvažovali samovraždu,
ale aj slúžiacich strážnikov.
Od tej doby sme ale prešli 
veľký kus cesty.
Teraz sú noví strážnici trénovaní
skúsenými strážnikmi a psychológmi.
Toto je Jason Garber.
S Jasonom som sa zoznámil
22. júla minulého roku,
keď som dostal hlásenie
o možnom samovražednom subjekte,
ktorý sedí na lane v blízkosti okraja.
Prijal som hlásenie a keď som prišiel,
pozoroval som Jasona,
ako hovorí so strážnikom
na moste Golden Gate.
Jason mal iba 32 rokov
a priletel z New Jesey.
V skutočnosti
sem priletel z New Jersey 

dvakrát pred tým,
aby sa pokúsil
spáchať samovraždu na moste.
Po hodinovom rozhovore s Jasonom
sa nás opýtal, či poznáme
príbeh o Pandorinej skrinke.
Spomeňte si na grécku mytológiu.
Zeus stvoril Pandoru,
poslal ju na zem so skrinkou
a rozkázal jej, aby ju nikdy neotvárala.
Jedného dňa, samozrejme,
zvedavosť Pandoru premohla
a skrinku otvorila.
Zo skrinky sa vyrojili choroby, utrpenia
a všetky druhy zla proti človeku.
Jediná dobrá vec v skrinke bola nádej.
Potom sa nás Jason opýtal:
„Čo sa stane, keď otvoríte skrinku
a nádej tam nenájdete?“
Na chvíľku sa odmlčal,
nahol sa doprava
a bol preč.
Inteligentný a láskavý
mladý muž z New Jersey
spáchal samovraždu.
Ten večer som hovoril s Jasonovými rodičmi
a predpokladám,
že z toho rozhovoru vycítili,
že ma to tiež poriadne zobralo,
pretože hneď na nasledujúci deň
mi volal ich rodinný rabín,
aby zistil, či som v poriadku.
Požiadali ho o to Jasonovi rodičia.
Sprievodná ujma samovraždy
zasiahne veľmi veľa ľudí.
Chcem vám položiť tieto otázky:
čo by ste robili, ak by člen vašej rodiny,
priateľ alebo milovaný blízky
mal samovražedné sklony?
Čo by ste povedali?
Vedeli by ste, čo povedať?
Z vlastnej skúsenosti viem, 
že nejde len o to, čo hovoríte,
ale aj o počúvanie.
Počúvať, aby ste pochopili.
Nehádajte sa, neobviňujete
a nevravte človeku, že viete, ako sa cíti,
pretože to pravdepodobne neviete.
Už len vaša prítomnosť
môže byť pre nich kľúčová.
Ak si myslíte, že niekto má
samovražedné sklony,
neobávajte sa postaviť ich pred otázky.
Jeden zo spôsobov,
ako sa pýtať, môže byť takýto:
„Íní ľudia v podobnej situácii ako ty
premýšľali aj o skončení svojho života,
napadli ti niekedy takéto myšlienky?“
Keď vystavíte človeka
priamej konfrontácii,
môže sa to stať kľúčovým momentom
v jeho živote a možno ho zachránite.
Ďaľšie znamenia, ktoré si musíte všímať:
beznádej, viera v to, že všetko je zlé
a nikdy sa to nezlepší,
bezmocnosť, viera v to, že človek s tým
nemôže aj tak nič urobiť,
náhle vyhýbanie sa ľudským kontaktom
a strata záujmu o život.
Túto prednášku som napísal
len pred pár dňami
a dostal som e-mail od jednej pani,
ktorý by som vám rád prečítal.
19. januára tohoto roku prišla o syna
a tento e-mail mi napísala
len pred pár dňami
a s jej dovolením a požehnaním
vám ho teraz prečítam.
„Ahoj Kevin, asi si už na konferencii TED.
Musí to byť pre teba poriadny zážitok.
Myslím, že by som sa mala
tento týždeň prejsť po moste.
Len som chcela, aby si o tom vedel.
Dúfam, že tvoje slová
sa dostanú k mnohým ľuďom,
ktorí pôjdu domov a budú o tom hovoriť
svojím priateľom, ktorí to povedia
svojím priateľom atď.
Ja som ešte stále poriadne ochromená,
ale aspoň schopná
viac a viac si uvedomovať,
že Mike sa domov už nevráti.
Mike cestoval z Petulumy do San Francisca,
aby so svojím otcom 19. januára sledovali
futbalový zápas klubu 49ers.
Ale nikdy tam nedocestoval.
V ten večer som zavolala
políciu v Petulame
a nahlásila som ho ako nezvestného.
Nasledujúce ráno
ma doma navštívili dvaja policajti
a oznámili mi, že Mikovo auto
sa našlo na moste.
Očitý svedok ho videl skočiť z mosta
o 13:58 predchádzajúceho dňa.
Tak veľmi vám ďakujem
za to, že sa snažíte pomôcť tým,
ktorí sú možno len dočasne príliš slabí,
aby si pomohli sami.
Kto z nás nebol na dne
aj bez toho, aby sme trpeli nejakou 
mentálnou chorobou?
Nemalo by byť také ľahké to skončiť.
Modlím sa za tvoj boj.
GGB, most Godlen Gate,
má byť priechod
cez našu nádhernú zátoku
a nie cintorín.
Prajem veľa šťastia,
aby ti tento týždeň všetko vyšlo. Vicky.“
Neviem si ani len predstaviť,
koľko odvahy musí Vicky nazbierať,
aby sa mohla ísť prejsť po ceste,
ktorou kráčal jej syn v ten osudný deň,
a tiež koľko to chce statočnosti,
jednoducho pokračovať ďalej.
Chcel by som vám predstaviť muža,
ktorého prípad si spájam
so slovami nádej a odvaha.
11. marca 2005
som prijal hlásenie o možnom
samovražednom subjekte na chodníku mosta
v blízkosti severnej veže.
Svojim motocyklom som prišiel
po chodníku mosta
a pozoroval som tohoto muža,
Kevina Berthiu,
ako stoji na chodníku.
Hneď ako ma uvidel, okamžite preliezol
zábradlie pre peších chodcov
a postavil sa na to malé potrubie,
ktoré prechádza okolo veže.
Počas nasledujúcej hodiny a pol
som počúval Kevina, ako hovorí
o svojej depresii a beznádeji.
V ten deň sa Kevin sám rozhodol
vrátiť sa spoza zábradlia
a dať životu ďalšiu šancu.
Keď sa vrátil,
zagratuloval som mu.
„Toto je začiatok nového života.“
Ale opýtal som sa ho:
„Čo bol ten hlavný dôvod,
ktorý ťa presvedčil vrátiť sa späť
a dať nádeji a životu ešte jednu šancu?“
Viete, čo mi povedal?
Povedal: „Vypočul si ma.
Nechal si ma hovoriť
a jednoducho si počúval.“
Krátko po tomto incidente
mi prišiel list od Kevinovej matky
a ja mám ten list tu so sebou
a chcel by som vám ho prečítať.
„Drahý pán Briggs,
Nič nedokáže vymazať udalosti z 11. marca,
ale vy ste jeden z dôvodov,
že Kevin je stále medzi nami.
Pevne verím, že to bol
Kevinov výkrik o pomoc.
Diagnostikovali mu mentálnu chorobu,
a teraz sa primerane lieči.
Adoptovala som Kevina,
keď mal 6 mesiacov
a absolútne sme nevedeli o nejakých
dedičných zdravotných problémoch,
ale vďakabohu to teraz už vieme.
Kevin sám teraz hovorí, že je vyrovnaný.
Úprimne za vás ďakujeme Bohu.
Vaša úprimná dlžníčka
Narvella Berthia.“
Na konci listu ešte píše:
„P.S.: Keď som ten večer navštívila
Všeobecnú nemocnicu v San Franciscu,
boli ste tam uvedený ako pacient.
Buďte si istý, že som to tam
uviedla na pravú mieru.“
Dnes je Kevin milujúci otec
a plnohodnotný člen našej spoločnosti.
Hovorí otvorene
o udalostiach toho dňa a jeho depresii
a dúfa, že jeho príbeh
bude inšpirovať ďalších.
Samovražda nie je len nejaká udalosť,
s ktorou som sa stretával pri práci.
Je to pre mňa osobná vec.
Môj dedo spáchal samovraždu otrávením.
Aj keď ten akt ukončil
jeho osobné trápenie,
pre mňa to znamenalo,
že som ho nikdy nepoznal.
To je efekt, ktorý samovražda prináša.
Absolútna väčšina ľudí,
ktorí spáchajú samovraždu,
alebo tí, ktorí o samovražde uvažujú,
by nikdy nezranili iného človeka.
Chcú len ukončiť vlastnú bolesť.
Spravidla to robia troma spôsobmi:
spánok, drogy alebo alkohol, alebo smrť.
Počas mojej kariéry som reagoval
a bol zainteresovaný v stovkách
mentálnych chorôb
a samovražedných pokusoch
v priestore mosta.
Zo všetkých prípadov,
pri ktorých som bol priamo v akcii,
som stratil iba dvoch ľudí,
ale aj to sa mi zdá príliš veľa.
Jeden z nich bol Jason.
Druhý z nich bol muž,
s ktorým som hovoril
takmer hodinu.
Počas tej doby, mi trikrát
potriasol ruku.
Pri poslednom potrasení
sa na mňa pozrel a povedal:
„Kevin, je mi tu ľúto, ale musím ísť.“
A skočil.
Hrôza, absolútna hrôza.
Napriek tomu vám môžem povedať,
že absolútna väčšina ľudí,
s ktorými sa dostaneme
do kontaktu na moste,
samovraždu nespácha.
A naviac, tých pár,
čo skočilo z mosta a prežili
a sú schopní o tom hovoriť,
teda 1 až 2 percentá,
väčšina z nich hovorí,
že v sekunde, keď sa pustili zábradlia,
vedeli, že urobili chybu,
a chceli žiť.
Vravím ľuďom, že most nielen spája
Marin so San Franciscom,
ale spája aj samotných ľudí.
Toto spojenie, teda most, ktorý vytvárame,
je niečo, za čo by mal každý jeden z nás
chcieť bojovať.
Samovražde sa dá predísť.
Existuje pomoc a existuje nádej.
Ďakujem veľmi pekne.
(potlesk)
