18 évvel ezelőtt agyműtétem volt,
és azóta az agykutatás
a szenvedélyemmé vált.
Valójában mérnök vagyok.
Először is hadd említsem meg,
hogy nemrégiben csatlakoztam
a Google Moonshot nevű csoportjához,
ahol kaptam egy saját részleget,
a Google X kijelzőfejlesztő részlegét.
Az aggyal kapcsolatos kutatással,
amelyről ma beszélek,
a Google-től függetlenül foglalkoztam,
még azelőtt, hogy csatlakoztam hozzájuk.
Akkor folytassuk.
Az agyműtétek
mindig együtt járnak 
egyfajta megbélyegzéssel.
Vajon okos maradsz-e utána is, vagy nem?
És ha nem,
vajon újra okossá 
tudod-e tenni magad valahogy?
Az agyműtétem következtében
az agyam egy részét eltávolították,
és ezzel meg kellett tanulnom együtt élni.
Nem a szürkeállomány volt az,
hanem az a nyúlós halott központi rész,
amely kulcsfontosságú hormonokat
és neurotranszmittereket állít elő.
A műtétem után rögtön
döntenem kellett arról, 
hogy mekkora adagokat is
akarok szedni többtucatnyi 
erős vegyszerből nap mint nap,
mert ha nem szednék semmit,
akkor néhány órán belül meghalnék.
18 éve minden nap, minden egyes nap,
meg kell próbálnom eltalálni a különböző
gyógyszerek kombinációját 
és keverékét ahhoz,
hogy életben maradjak.
Többször előfordult már,
hogy csak egy hajszálon múlott a dolog.
De mivel szerencsére a szívem mélyén
igazi kísérletező vagyok,
eldöntöttem, hogy megpróbálok 
kikísérletezni
egy optimálisabb dózist, ugyanis
tényleg nincs semmilyen egyértelmű
és részletes útmutatás, amit követhetnék.
Elkezdtem különböző keverékeket kipróbálni,
és teljesen megdöbbentett,
hogy a dózis egészen apró változtatásai
mennyire drámaian megváltoztatták azt,
ahogyan saját magamról vélekedtem,
a személyemről, a gondolkodásomról,
az emberekkel szembeni viselkedésemről.
Különösen drámai eset volt, amikor néhány hónapig
olyan dózisokat és vegyszereket
próbáltam ki, amelyek többnyire
a 20-as éveik elején járó férfiakra jellemzőek.
Teljesen ledöbbentem attól,
hogy mennyire megváltoztak a gondolataim.
(Nevetés)
Folyton dühös voltam,
megállás nélkül a szexen járt az eszem,
és azt gondoltam, hogy én vagyok
a világ legokosabb embere és...
(Nevetés)
természetesen az évek során
találkoztam ilyen férfiakkal,
vagy legalábbis hasonlóakkal.
Én is elég extrém eset voltam.
De számomra az igazi meglepetés az volt,
hogy egyáltalán nem próbáltam arrogáns lenni.
Valójában azon voltam,
hogy kissé bizonytalanul ugyan,
de megoldást találjak
egy velem szemben álló problémára,
ám valamiért mégsem így jött át.
Lényeg, hogy nem tudtam kezelni,
így változtattam az adagoláson.
Ám úgy hiszem,
hogy ennek a tapasztalatnak köszönhetően
más szemmel látom a férfiakat
és mindazt, amin keresztülmennek,
ráadásul azóta sokkal jobban
kijövök velük.
Azért kísérleteztem ennyit
a hormonjaim, neurotranszmittereim 
és társaik beállításával,
hogy visszakaphassam az intelligenciámat
a betegségem és a műtétem után;
a kreatív gondolataimat, az ötleteimet.
És mivel én többnyire képekben gondolkodom,
kulcsfontosságúvá vált számomra,
hogy hogyan tudnám megérteni
ezeket a mentális képeket, amelyeket
a prototípusok gyors megalkotásához használok,
ha úgy tetszik, az ötleteimet,
amelyekkel új ötleteket tesztelek és
lehetséges forgatókönyveket pörgetek végig.
Ez a fajta gondolkodás nem új.
Filozófusok, mint például
Hume, Descartes és Hobbes
hasonlóan látták a dolgokat.
Ők úgy gondolták, 
hogy a mentális képek és az ötletek
valójában ugyanazt jelentik.
Manapság vannak, akik ezt vitatják,
és számos vita folyik arról, 
hogyan is működik az elménk,
de számomra ez egyszerű:
a mentális képek a legtöbbünk számára
központi részét képezik 
az innovatív és kreatív gondolkodásnak.
Sok év elteltével tehát
sikerült beállítani a gyógyszerezést, 
és rengeteg nagyszerű,
szofisztikált mentális kép kering a fejemben
a szükséges analitikus háttérrel együtt,
ezért aztán most azon dolgozom,
hogyan tudnám ezeket a 
mentális képeket az elmémből
a számítógépem képernyőjére varázsolni.
El tudjátok képzelni, teszem azt,
hogy egy filmrendező képes legyen mindössze
a képzeletével megteremteni 
a lelki szemei előtt lebegő világot a valóságban is?
Vagy, hogy egy zenész „ki tudja szedni” 
a fejéből a zenét?
Mindez hihetetlen lehetőségeket jelentene
a kreatív emberek számára,
hogy villámsebesen meg tudják osztani ötleteiket.
Az igazság az, hogy az egyetlen,
ami ettől elválaszt,
az az agyi képalkotó eljárások 
felbontásának javítása.
Engedjétek meg, hogy megmutassam, 
miért gondolom úgy,
hogy hamarosan eljutunk idáig
két vezető neurológuscsoport
két közelmúltbeli kísérletének bemutatásával.
Mindketten az fMRI-technológiát, vagyis
a funkcionális mágneses rezonanciavizsgálatot
alkalmazták arra, hogy leképezzék az agyat.
Itt egy felvétel Giorgio Ganistól
és kollégáitól Harvardból.
A baloldali oszlop egy olyan ember agyáról készült,
aki épp egy képet néz.
A középső oszlop ugyanannak az egyénnek
az agyáról készült,
miközben elképzelte, 
gondolatban felidézte ugyanazt a képet.
A jobboldali oszlop pedig úgy keletkezett,
hogy a bal oszlopból kivontuk a középsőt, 
ami azt mutatja,
hogy a kettő közti különbség gyakorlatilag nulla.
Ezt temérdek különböző emberrel megismételték,
temérdek különböző képpel,
ám mindig hasonló eredménnyel.
Aközött, hogy látunk egy képet és,
hogy elképzeljük, amint azt a képet nézzük,
gyakorlatilag semmi különbség nincs.
Most pedig engedjétek meg,
hogy megosszak veletek egy másik kísérletet,
melyet Jack Gallant laboratóriumában 
végeztek el a Berkeley-n.
Sikerült az agyhullámokat
felismerhető vizuális mezőkké alakítaniuk.
Hadd vázoljam fel nektek, hogyan.
Ebben a kísérletben a résztvevőkkel
több száz órányi YouTube videót
nézettek végig,
miközben felvételeket készítettek az agyukról,
hogy összegyűjthessenek
egy hatalmas könyvtárat arról,
ahogyan az agyuk a videofelvételekre reagál.
Ezután egy újabb film következett, új képekkel,
új emberekkel és új állatokkal,
és újabb felvételeket készítettek.
A számítógép kizárólag
az agyszkennerrel készített felvételek adatainak
felhasználásával megfejtette,
hogy szerinte az új felvétel alapján 
a kísérleti személy mit láthatott.
Jobboldalon azt láthatjátok,
hogy mit tippelt a számítógép,
baloldalon pedig a tényleges videót.
Na, ez valóban lélegzetelállító.
Annyira közel vagyunk ahhoz, 
hogy ezt megvalósítjuk!
Csak javítanunk kell a felbontáson.
Mostantól jusson eszetekbe,
hogy amikor láttok egy képet,
és amikor felidézitek ugyanazt a képet,
ugyanaz játszódik le az agyatokban.
Ezt tehát a manapság létező legnagyobb felbontású
agyszkennerrel végezték,
amelynek a felbontása az elmúlt néhány évben
kb. az 1000-szeresére nőtt.
Következő lépésként még egyszer ennyivel kell
javítanunk a felbontáson ahhoz,
hogy mélyebben beleláthassunk a folyamatba.
Hogyan érhetjük ezt el?
Erre több módszer is van.
Az egyik, hogy felnyitjuk a koponyát
és elektródákat helyezünk el benne.
Ezért nem rajongok túlzottan.
Nagyon sok javaslat áll rendelkezésünkre
új leképezési technikákra vonatkozóan,
némelyik pont éntőlem,
de az fMRI legutóbbi sikere kapcsán
felmerül a kérdés, hogy vajon
elértük-e ennek a technológiának 
a legvégső határát?
Az általános vélekedés szerint
nagyobb felbontást csak
nagyobb mágnesekkel érhetünk el,
ám ezen a ponton a nagyobb mágnesek is
csak jelentéktelen javulást eredményeznek,
nem a számunkra szükséges ezerszereset.
Javaslok valamit:
nagyobb mágnesek helyett
csináljunk jobbakat.
A nanotechnológia újabb tudományos áttörései
a mágneses struktúrák terén
a mágnesek egy egészen új csoportját hozták létre,
és ezekkel már nagyon finom részletekbe menő
mágneses mintázatokat 
határozhatunk meg az agyban.
Ezek segítségével létrehozhatunk
hologramhoz hasonló interferencia-struktúrákat,
amelyekkel precízen irányíthatunk sok mintát,
mint ahogy láthatjátok ezt azon keresztül is,
ahogy itt mozgatjuk a dolgokat.
Sokkal bonyolultabb struktúrákat hozhatunk létre
alig eltérő beállításokkal,
mintha csak spirográfot készítenénk.
Szóval miért is fontos ez?
Az évek folyamán rengeteg energia ment el arra
az MRI fejlesztése során,
hogy hatalmas mágneseket gyártsunk, igaz?
Mégis, a felbontás közelmúltbeli javulása
valójában nagyrészt az MRI rendszerek
FM rádióhullám-transzmittereinek és -vevőinek
zseniálisan ötletes kódolási és kódfejtési megoldásaiból fakad.
Az uniformizált mágneses mező helyett
illesszünk strukturált mágneses mintákat
az FM rádióhullámok mellé.
Így, ha kombináljuk a mágneses és
az FM rádióhullámok mintáit,
jelentősen megnövelhetjük
azt az információmennyiséget,
amit egy egyszerű felvételből leszűrhetünk.
Képesek lehetünk arra is, hogy rendszerezzük
az agy struktúrájára és a memóriára vonatkozó egyre növekvő tudásunkat,
ezáltal megteremtve a szükséges ezerszeres javulást.
Ráadásul az fMRI használatával
arra is képesek lehetünk,
hogy az oxigéndús vér áramlása mellett
azokat a hormonokat és neurotranszmittereket is mérjük,
amelyekről korábban beszéltem,
és talán közvetlenül az agyi aktivitást is,
ami az igazi álom.
Képesek leszünk arra, hogy az ötleteinket
közvetlenül a digitális médián keresztül is
kifejezzük.
El tudjátok képzelni, hogy a nyelv megkerülésével
közvetlenül az emberi gondolattal kommunikáljunk?
Mire lennénk így képesek?
És hogyan fogjuk megtanulni kezelni
a cenzúrázatlan emberi gondolatokat?
Azt hiszitek, az internet nagy durranás volt.
Ezek hatalmas kérdések.
Talán ellenállhatatlan eszközévé válik majd
gondolkodásunk és kommunikációs készségünk
kiszélesítésének is.
És valójában ugyanez az eszköz
vezethet majd el minket
az Alzheimer-kór és más hasonló betegségek
gyógymódjaihoz is.
Nincs nagyon más választásunk,
minthogy kinyissuk ezt az ajtót.
Mindegy mikor, válasszatok egy évet:
5 év múlva valósul-e meg, vagy 15?
Nehéz elképzelni, 
hogy sokkal több idő kelljen hozzá.
Meg kell tanulnunk, hogyan tehetjük meg
ezt a lépést együtt.
Köszönöm.
(Taps)
